{
    "news_link": "https://ekantipur.com/",
    "source": "kantipur",
    "category": {
        "0": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "दीपक परियार",
            "title": "पोखराकी महिलाको पीसीआर रिपोर्ट नेगेटिभ",
            "text": " पोखरा — र्‍यापिड डायग्नोस्टिक टेस्ट (आरडीटी) किटको परीक्षणबाट एन्टिबडी पोजिटिभ देखिएको पोखराकी एक महिलाको पीसीआर रिपोर्ट नेगेटिभ आएको छ ।  संकलित स्वाब बुधबार प्रदेश जनस्वास्थ्य प्रयोगशालामा पीसीआर मेसिनमा परीक्षण गर्दा नेगेटिभ रिपोर्ट आएको प्रयोगशाला निर्देशक सपना सुवेदीले बताइन् । यसअघि बुधबार दिउँसो आरडीटी किटबाट रगतको नमुना दुईपल्टसम्म परीक्षण गर्दा एन्टिबडी पोजिटिभ देखिएको थियो । पोखरा–१२ ढिकालेथर बस्ने ५५ वर्षीया उनी २७ दिनअघि दुबईमा रहेका छोरालाई भेटेर फर्किएकी थिइन् । ती महिलामा कोरोना भाइरस संक्रमणको कुनै लक्षण नदेखिएको र अवस्था सामान्य रहेको सुवेदीले बताइन् । पोखराको १० र १२ नम्बर वडाका ३४ जनाको रगतको नमुना बुधबार आरडीटी किटबाट परीक्षण गरिएको थियो । प्रकाशित : वैशाख ३, २०७७ २१:३७",
            "url": "https://ekantipur.com/news/2020/04/15/158696596209459164.html"
        },
        "1": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "कान्तिपुर संवाददाता",
            "title": "यूएनअन्तर्गत अफगानिस्तानमा काम गर्ने नेपालीलाई स्वदेश आउन अनुमति",
            "text": " काठमाडौँ — सरकारले संयुक्तराष्ट्र संघीय मिसनअन्तर्गत अफगानिस्तानमा रहेका नेपाली नागरिकलाई स्वदेश फिर्ताको अनुमति दिएको छ ।बुधबार बसेको कोभिड–१९ रोकथाम तथा नियन्त्रण उच्चस्तरीय समन्वय समितिको बैठकले यो निर्णय गरेको हो । यूएनले नै आग्रह गरेबमोजिम यूएनमा कार्यरत अफगानिस्तानमा रहेका नेपाली नागरिक फिर्ता ल्याउने निर्णय गरिएको समितिका सदस्य सचिव एवम् प्रधानमन्त्री कार्यालयका सचिव नारायण बिडारीले जानकारी दिए । अफगानस्तानमा कार्यरत यूएनमिसनअन्तर्गतका १८ जना नेपालीले स्वदेश फर्किनका लागि यूएनसँग आग्रह गरेका थिए । उनीहको आग्रहअनुसार यूएनले नेपाल सरकारलाई अनुमति मागेको थियो । 'छ हप्ता काम गरेपछि यहाँ एक हप्ता बिदा पाइन्छ, त्यो रेगुलरअन्तर्गतको बिदामा हामीले नेपाल फर्किनका लागि अनुरोध गरेको हो’ अफगानस्थित यूएनडिपी क्षेत्रीय कार्यालयका प्रमुख अजय दासले कान्तिपुरसँग भने,‘अहिले विशेष परिस्थिति छ त्यसैले छुट्टिको समयमा नेपाल नै फर्किउ भनेर हामीले आउन खोजेका हौं ।’ उनका अनुसार यूएनअन्तर्गत अहिलेको स्वास्थ्य समस्यामा प्रत्यक्ष काम गर्नुपर्ने स्टाफहरुलाई छुट्टि दिएको छैन । तर फ्रन्टलाइनमा काम नगर्नुपर्ने खालका स्टाफहरुले आफ्नो रेगुलर बिदामा नेपाल आउन चाहेको दासले जानकारी दिए । अब नेपाल सरकारले उनीहरुलाई आउन अनुमति दिएपछि यूएनले काबुलबाट कुनै मुलुकमा ट्रान्जिट नगरी सिधै काठमाडौं आफ्नै प्लेनमा ल्याइदिनेछ । ‘हामी फर्केपछि सरकारको नियमअनुसार क्‍वारेन्टाइनमा बस्छौं, यूएनले पनि होम कन्ट्रीमा जाँदा क्‍वारेन्टाइनमै बस्नुपर्ने भनेको छ’दासले भने । इराकमा रहेका केही नेपालीले पनि स्वदेश फर्किनका लागि यूएनलाई अनुरोध गरेका छन् । तर उनीहरुको हकमा भने के गर्ने भन्ने निर्णय भइसकेको छैन । उच्चस्तरीय समितिको बैठकले संक्रमणको अवस्था झन् जोखिमयुक्त भएको निष्कर्ष निकाल्दै परीक्षण, पहिचान र उपचारको प्रक्रियालाई प्रभावकारी ढंगले अघि बढाउने निर्णय पनि गरेको छ । त्यसका लागि सरकारले आवश्यक पर्ने औषधीजन्य सामग्री खरिद प्रक्रियालाई प्राथमिकताका साथ अघि बढाइएको बिडारीले बताए । निजी क्षेत्रले औषधिजन्य सामग्री खरिद गर्दा सहजीकरण गर्ने, स्वास्थ्य मन्त्रालय मातहतका निकायले खरिद प्रक्रियालाई निरन्तरता दिने र सरकारले सुरु गरेको जी टु जी प्रक्रियालाई पनि निरन्तर अघि बढाउने निर्णय भएको उनले जानकारी दिए । ‘स्वास्थ्य र परराष्ट्र मन्त्रालयको समन्वयमा चीनको औषधि निर्यात गर्ने निकायसँग पत्राचार भएर जी टु जी बाट आउने निश्चित भएको छ,’ बिडारीले भने, ‘औषधिको मात्रा र लागत प्रस्ट पारिएको छ, त्यसका लागि तीन चरणमा भिडियो कन्फरेन्स पनि भयो ।’ उनले आपूर्ति सहज राख्ने तर सीमाको सुरक्षाव्यवस्था भने थप कडिकडाउ बनाउने निर्णय भएको पनि जानकारी दिएका छन् । बिडारीका अनुसार देशभित्रको आवातजावतलाई पनि थप कडा बनाउने र अटेरी गरेर बाहिर निस्किनेलाई संक्रामक रोग ऐन २०२० अनुसार कारबाही गर्ने निर्णयलाई थप प्रभावकारी रुपमा कार्यान्वयन गर्ने पनि बताए । यस्तै समितिले नारायणी उपक्षेत्रीय अस्पताल वीरगञ्जलाई कोरोना डेडिकेटेड अस्पाल बनाउने र त्रिभुवन विश्ववद्यालयमा रहेको पीसीआर मेसिनलाई प्रदेश २ मा पठाउने निर्णय पनि गरेको छ । प्रकाशित : वैशाख ३, २०७७ २१:२७",
            "url": "https://ekantipur.com/news/2020/04/15/158696532373613556.html"
        },
        "2": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "नगेन्द्र अधिकारी",
            "title": "काभ्रेका तीनै जनाको पीसीआर रिपोर्ट नेगेटिभ",
            "text": " काभ्रे — र्‍यापिड डाइग्नोस्टिक टेस्ट (आरडीटी) किटबाट गरिएको परीक्षणको नतिजा पोजिटिभ देखिएका २ जनाको पीसीआर रिपोर्ट नेगेटिभ आएको छ ।आरडिटी टेस्ट पोजिटिभ देखिएका दुई युवाहरुको स्वावको नमूना संकलन गरी धुलिखेल अस्पतालमा परिक्षण गरिएको थियो। दुवै जना धुलिखेल अस्पतालको आइसोलेसनमा छन्। कोरोना संक्रमण पुष्टी भएका सनसिटी अपार्टमेन्टबाट धुलिखेल आएका एक व्यक्तिमा पनि कोरोनाको पीसीआर रिपोर्ट नेगेटिभ आएको स्वास्थ्य कार्यलय काभ्रेका प्रमुख स्वास्थ्य प्रशासक डा. नरेन्द्रकुमार झाले जानकारी दिए। बेथानचोक –५ का २८ बर्षीय युवा चैत ९ गते भारतबाट स्वदेश फर्किएका थिए। गाउँपालिकामा १० शय्याको क्वारेन्टाइन निर्माण भएपनि उनी होम क्वारेन्टाइनमा बस्ने भनेका थिए। तर होम क्वारेन्टाइनमा नबसी स्थानीयसंग घुलमिल गरेका थिए। कुनै लक्षण नदेखिएका ती युवाका परिवारका सदस्यमा र्‍यापिड डाइग्नोस्टिक टेस्ट (आरडीटी) किटबाट गरिएको कोभिड–१९ परिक्षणको नतिज नेगेटिभ आएको थियो। मण्डनदेउपुर नगरपालिका –३ का घर भएका अर्को युवा चैत ७ गते दुबईबाट फर्किएका थिए। नगरपालिकाले तयार गरेको क्वारेन्टाइनमा २२ दिन बसेर उनी घर गएका थिए। कुनै लक्षण नदेखिएका उनमा आरडीटी किटबाट गरिएको परीक्षणको नतिजा पोजिटिभ आएको थियो। प्रकाशित : वैशाख ३, २०७७ २०:०८",
            "url": "https://ekantipur.com/news/2020/04/15/158696059010872870.html"
        },
        "3": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "कान्तिपुर संवाददाता",
            "title": "कोभिड–१९ को परीक्षण, पहिचान र उपचारलाई तीव्रता दिने उच्‍चस्तरीय समितिको निर्णय",
            "text": " काठमाडौँ — सरकारले लकडाउनलाई कडाई गर्दै कोरोना भाइरस (कोभिड–१९) को परीक्षण, पहिचान र उपचारलाई तीव्रता दिने भएको छ । कोभिड–१९ संक्रमण रोकथाम तथा नियन्त्रण उच्चस्तरीय समन्वय समितिको बुधबार बसेको बैठकले लकडाउनको अवस्थामा अनावश्यक रुपमा हुने आवागमनलाई कडाई गर्ने निर्णय गरेको हो ।मन्त्रिपरिषद् तथा प्रधानमन्त्री कार्यालय एवं कोभिड १९ संक्रमण रोकथात तथा नियन्त्रण उच्चस्तरीय समन्वय समिति सचिव नारायणप्रसाद विडारीले संक्रमण फैलिन नदिन लकडाउनलाई प्रभावकारी बनाउन अनावश्यक आवागमन गर्नेलाई ‘संक्रमण रोग ऐन–२०२०’ अनुसार थुनामा राख्नेसम्मको कारबाही गरिने निर्णय भएको बताए। यस्तै संक्रमणको संख्या बढेकोले बढीभन्दा बढी संख्यामा परीक्षण गरी संक्रमितलाई पहिचान गर्ने र उपचारमा जाने निर्णय भएको उनले बताए। जोखिमको सम्भावना बढी देखिएको स्थानमा परीक्षणलाई बढाउने निर्णय भएको उनले बताए। सचिव विडारीले आन्तरिक उडानलाई समेत वैशाख १८ गते (अप्रिल ३०) सम्म स्थागित गरिएको बताए। यस्तै समितिले संयुक्त राष्ट्र संघअन्तर्गत अफगानिस्तानमा रही काम गर्दै आएका नेपालीहरुलाई उद्धार गर्ने निर्णयसमेत गरेको छ। संयुक्त राष्ट्र संघको विशेष अनुरोध रहेकाले उपयुक्त पद्धतिबाट उद्धार गर्ने निर्णय भएको उनले बताए। यसबाहेक बैठकले वीरगन्जस्थित नारायणी प्रादेशिक अस्पताललाई डेडिकेटेड अस्पतालको रुपमा विकास गर्ने र आवश्ययक उपकरणहरु थप गर्ने निर्णय पनि गरेको छ। यसबाहेक त्रिभुवन विश्व विद्यालयमा रहेको एक थान पीसीआर मेसिन प्रदेश २ सरकारलाई उपलब्ध गराउने निर्णय भएको समेत सचिव विडारीले बताए। बैठकले औषधि र स्वास्थ्य सामग्री एवं उपकरणहरुको आयातको क्रममा निजी क्षेत्रबाट आयात गर्ने कुरालाई सहजीकरण गर्ने, स्वास्थ्य तथा जनसंख्या मन्त्रायल मातहतको निकायबाट खरिद गर्ने प्रक्रियालाई निरन्तरता दिने, सरकार सरकार बीचको प्रक्रियाबाट ल्याउने कार्यलाई पनि अगाडि बढाउने निर्णय बैठकले गरेको सचिव विडारीले बताए। उनले परराष्ट्र मन्त्रालय र स्वास्थ्य तथा जनसंख्या मन्त्रालयबाट चीनको सम्बन्धित निकायमा पत्राचार भइसकेको र तीन चरणको भिडियो कन्फरेन्समार्फत छलफल भएर सामग्री ल्याउन लागिएको जानकारी दिए। यस्तै बैठकले आपूर्तिलाई सहज राख्ने र सुरक्षालाई कडाई गर्ने कुरालाई समन्वयात्मक ढंगले लैजाने र भन्सार नाकामा सहज र सुरक्षित बनाउने निर्णय गरेको विडारीले जानकारी दिए। प्रकाशित : वैशाख ३, २०७७ १९:४८",
            "url": "https://ekantipur.com/news/2020/04/15/15869594325071587.html"
        },
        "4": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "जयसिंह महरा",
            "title": "प्रदेशहरुमा कोरोना प्रतिकार्यबारे राष्ट्रिय सभा अध्यक्षले लिए जानकारी",
            "text": " काठमाडौँ — राष्ट्रिय सभा अध्यक्ष गणेशप्रसाद तिमिल्सिनाले कोरोना भाइरस (कोभिड- १९) विरुद्ध प्रदेश सरकारहरूले गरिरहेका कामको जानकारी लिएका छन् । बुधबार सिंहदरबारस्थित कार्यकक्षबाट सातवटै प्रदेश सभाका सभामुखहरूसँग भिडियो कन्फरेन्स गर्दै अध्यक्ष तिमिल्सिनाले कोरोनाविरुद्ध भइरहेका काम र अप्ठेराबारे जानकारी लिएका हुन् ।सातवटै प्रदेश सभाका सभामुखहरूले प्रदेश सरकारले कोरोनाविरुद्ध गरिरहेका कामबारे विस्तृतमा जानकारी दिएका थिए। प्रदेश सरकारले कोरोनाविरुद्ध लड्‍नका लागि गठन गरेका समितिको संख्या, विनियोजन गरेको बजेट, आइसोलेसन र क्वारेन्टाइनको संख्या तथा तिनमा भएका बेडको संख्याको विवरण राखेका थिए। उनीहरूले आ-आफ्‍नोप्रदेशको सरकारले कुन अस्पताललाई कोरोना संक्रमितको उपचार गर्न कति रकम दिएको छ भन्‍ने विवरण अध्यक्ष तिमिल्सिनालाई सुनाएका थिए। त्यस्तै, आइसोलेसन र क्वारेन्टाइनमा कति जना बसिरहेका छन् भन्‍नेबारेमा पनि अध्यक्षलाई जानकारी दिएका थिए। प्रदेशमा कति थान मास्क वितरण गरिए, पीपीईको व्यवस्था कस्तो छ, स्यानेटाइजरदेखि थर्मल गनको व्यवस्थापन कसरी गरिएको छ भन्‍नेसम्मको विवरण सभामुखहरूले अध्यक्ष तिमिल्सिनालाई दिएका थिए। प्रदेश २ का सभामुख सरोजकुमार यादवले संघीय कर्मचारीहरूका कारण प्रदेश २ सरकारले कोरोनाविरुद्ध लिएका नीति कार्यान्वयन हुन नसकेको गुनासो पनि अध्यक्ष तिमिल्सिनालाई सुनाएका थिए। संघीय सरकारले राम्रो व्यवस्थापन नगरेको भन्दै उनले गुनासो पोखे, 'मन्त्रिपरिषद्ले निर्णय गर्छन् तर काम हुँदैन। प्रमुख सचिवले काम गरिरहेका छैनन्। उनीहरूको भूमिका राम्रो छैन।' कर्णाली प्रदेश सभाका सभामुख राजबहादुर शाहीले भने प्रमुख जिल्ला अधिकारी (सीडीओ)हरूले लकडाउन कडाइका साथ पालना गराउन राम्रोसँग भूमिका नखेलेको गुनासो पोखेका थिए। संघीय सरकारले कोरोनाविरुद्ध चालेका कदमको पालना गर्नुपर्नेमा सीडीओहरूले बाधा पुर्‍याएको उनको भनाइ थियो। लकडाउन कडाइ गर्नका लागि प्रदेश सरकारले आग्रह मात्रै गर्नसक्ने अवस्था भएको उनले जनाए। प्रदेश सरकारका प्रमुख सचिव र प्रमुख जिल्ला अधिकारी संघीय सरकार मातहतका कर्मचारी हुन्। प्रदेश मातहतका अस्पतालमा भेन्टिलेटर नभएको, बिरामीलाई बोक्ने सुविधासम्पन्न एम्बुलेन्स नहुनुका साथै कानुनी रूपमा अड्चन रहेको प्रदेश ५ का सभामुख पूर्णबहादुर घर्तीको भनाइ थियो। सुदूरपश्चिम प्रदेश सभाका सभामुख अर्जुनबहादुर थापाले दार्चुलालगायतका जिल्लासँग जोडिएका भारतीय सीमामा रहेका नेपालीलाई स्वदेश ल्याउनुपर्ने बताएका थिए। 'दार्चुलाको भारतसँग जोडिएको सीमा सहर धारचुलामा अहिले पनि १ हजार ६० नेपाली मजदुर रहेको भन्दै उनले १५ दिन क्वारेन्टाइनमा बसिसकेकाले उनीहरूलाई नेपालमा ल्याएर व्यवस्थापन गर्नुपर्छ,' उनले अध्यक्ष तिमिल्सिनालाई भने, 'नेपाल ल्याएर बरु क्वारेन्टाइनमा राखौंला तर उनीहरूलाई अब नेपाल ल्याउनुपर्छ।' प्रदेश सभाका सभामुखहरूको भनाइ सुनिसकेपछि अध्यक्ष तिमिल्सिनाले सरकारले समयमा नै लकडाउन गरेर राम्रो काम गरेको बताएका थिए। 'संघीय सरकार ले समयमा नै लकडाउन गरेको छ। प्रदेश र स्थानीय तहहरूले पनि कोरोना रोकथाम र नियन्त्रणमा भूमिका निर्वाह गर्नुभएको छ। संघीय र प्रदेश सरकार र स्थानीय तहहरूलाई यताबाटै धन्यवाद दिनुपर्छ।' जनप्रतिनिधिहरू घरमै बसेर लकडाउनको पालना गर्नुपर्ने भन्दै उनले सबै नागरिकलाई सामाजिक दूरी कायम गर्न आग्रह गरेका थिए। संसदको भुमिका प्रभावकारी गर्नेबारे भविष्यमा छलफल गर्ने भन्दै उनले सुझाव दिए, 'सांसदहरू आइसोलेसनमा नै बस्नुपर्छ। बाहिर निस्किन हुन्न।' मजदुरी गरेर दैनिक गुजारा टार्ने वर्गलाई अप्ठेरो परेको कुराको समाधान गर्नुपर्ने उनको भनाइ थियो। त्यस्तै, खान पुग्नेहरूले सरकारी राहत लिने गरेको भन्‍ने सुन्‍नमा आएकाले त्यसको रोकथाममा सरकारहरू लाग्‍नुपर्ने तिमिल्सिनाको भनाइ थियो। 'उपचार होस् कि राहत, एकद्वार प्रणालीमा परिचालन गर्नुपर्छ। संघीय सरकार छ र प्रदेश र स्थानीय तहका सरकार परिचालन गरेर व्यक्ति र संघ संस्थाले दिएको राहतलाई वितरण गर्ने कुरामा जोड दिनुपर्छ।' सुदूरपश्चिम प्रदेशका सभामुख थापाको भनाइको जवाफमा तिमिल्सिनाले भारतीय सीमामा रहेका नेपालीलाई तत्काल ल्याउन नहुने धारणा राखे। भारत सरकारले उनीहरूको व्यवस्थापन गरिरहेको दाबी गर्दै उनले भने, 'भारतमा रहेका नेपाली र नेपालमा रहेका भारतीयलाई आ-आफ्‍नो देशमा लैजाँदा लकडाउनको उलंघन हुनस्कछ। दुवैत तर्फका सरकारले व्यवस्थापन गरिरहेका छन्। भारतीय सीमामा रहेका नेपालीको भारत सरकारले व्यवस्थापन गरिरहेको छ। नेपालमा रहेका भारतीयको नेपाल सरकारले व्यवस्थापन गरिरहेको छ। राम्रो गर्दा पनि नराम्रो भयो भनेर प्रचार गर्ने पनि गरिन्छ। दुवै देशकाले क्वारेन्टाइनमा अनुगमन गर्नुपर्ने हुनसक्छ।' लकडाउनमा संसदको प्रभावकारीताबारे कोही बोलेनन् काठमाडौं लगायतका सहरमा मजदुरी गर्ने बाहिरी जिल्लाका नागरिक पैदलै सुदूरपश्चिम प्रदेशदेखि प्रदेश १ सम्म गइरहेका छन्। सयौं किलोमिटरको दूरी भोको पेट उनीहरू पार गरिरहेका छन्। जनप्रतिनिधि भने यस विषयमा केही बोलेका छैनन्। जनप्रतिनिधिमूलक संस्थाका प्रमुखहरूको संवादमा उनीहरूका कुरा उठेनन्। संघीय र प्रदेश संसदहरूले त्यस्ता नागरिकलाई कसरी राहत दिनसक्छ वा गन्तव्यमा पुर्‍याउने सक्छ भन्‍नेबारे न त राष्ट्रिय सभा अध्यक्ष बोले न सभामुखहरूले नै कुरा उठाए। भारतबाट घर आउन भनेर सीमामा हजारौं व्यक्ति रोकिएका छन्। उनीहरू भारतीय क्वारेन्टाइनमा बसेको २० दिनभन्दा बढी भइसकेको छ। उनीहरूलाई स्वदेश आउन दिनुपर्ने भन्दै सर्वोच्च अदालतले आदेश जारी गरेको छ। तर संघीय सरकारले मानेको छैन। ती नागरिक नेपालमा आएर क्वारेन्टाइन बस्छौं तर भारतमा अव्यवस्था छ भनेर याचना गरिरहेका छन्। यस विषयमा सुदूरपश्चिम प्रदेश सभाका सभामुख थापाले कुरा उठाउँदा अध्यक्ष तिमिल्सिनाले 'लकडाउन उलंघन हुन्छ' भन्‍ने जवाफ दिएका थिए। कोरोना भाइरसको संक्रमण फैलिन नदिन जारी भएको लकडाउनले समस्यामा परेका नागरिकलाई संसदले कसरी सहयोग गर्नसक्छ? स्थानीय तहका जनप्रतिनिधि र प्रदेश सांसदहरूले कसरी भूमिका खेल्न सक्छन् भन्नेबारे भने राष्ट्रिय सभा अध्यक्षसँगको 'भर्चुअल भिटिङ'मा केही कुरा उठेन। प्रकाशित : वैशाख ३, २०७७ १८:४९",
            "url": "https://ekantipur.com/news/2020/04/15/158695585683461891.html"
        },
        "5": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "अनिश तिवारी",
            "title": "तातोपानी नाकामा स्थानीयको अवरोध",
            "text": " सिन्धुपाल्चोक — कोरोना भाइरस (कोभिड १९) संक्रमण बढ्दै गएको बेला चीन जोड्ने उत्तरी नाका तातोपानी खोलिएपछि स्थानीय आन्दोलनमा उत्रिएका छन् । अत्यावश्यक सामग्रीभन्दा अन्य सामग्री ल्याउन खोजिएको आरोप लगाउँदै स्थानीयले बुधबार सीमाक्षेत्रमा आन्दोलन गरेका हुन् ।मंगलबार मितेरी पुलमा नेपाल र चीनका प्रशासन, भन्सारदेखि अधिकारी सुरक्षाकर्मीबीच भएको छलफलले खाद्यान्न, स्वास्थ्य सामग्री आयात, २० जनालाई मात्रै सवारी पास दिने निर्णय भएको थियो। जनप्रतिनिधिलाई खबर नै नदिई गरिएको छलफलपछि संशकित बनेका स्थानीय आन्दोलनमा उत्रिएको भोटेकोसी गाउँपालिकाका अध्यक्ष राजकुमार पौडेलले बताए। ‘कोरोना संक्रमणबीच नाकाबाट लसुन, फलफूल ल्याउने कुरा गरिएकाले स्थानीय रुष्ट छन्, प्रशासनले यसबारे गरेको निर्णयबारे हामीसँग प्रश्न सोधिरहेका छन्,’ प्रमुख पौडेलले भने। चीनबाट आवश्यक परीक्षण सकेर १९ बाक्सा माक्स र १० बाक्सा सेनिटाइजर नेपाल भित्राउँदै तातोपानी नाका खोलिएको थियो। विश्व स्वास्थ्य संगठनअर्न्तगतको मापदण्ड बमोजिमको हेल्प डेस्कको मेडिकल सेटको तयारी सकेर आवश्यक मेडिकल सामग्री मात्रै ल्याउने निर्णयमा जनप्रतिनिधिले गरेका थिए।‘तातोपानीबाट अत्यावश्यक सामान आयात हुनुपर्ने हो, यसमा जनप्रतिनिधिको भूमिकाबारे उहाँहरुले सोच्नुभएन्,’ उनलेभने। मंगलबार चीनको न्यालमका प्रमुख जिल्ला अधिकारी फिङ ल्यवी, नाका अधिकारी पुबु किरेन, न्यालम कस्टमका चिफ अफिसर छिङ गङ, न्यालम भन्सारका प्रमुख अधिकृत सेन च्वानेगाइङ्गसहित ७ प्रहरी अधिकारीले नेपालका प्रशासन र प्रहरीका प्रतिनिधिसँग छलफल गरेको थियो। नेपालतर्फका प्रमुख जिल्ला अधिकारी उमेशकुमार ढकाल,भन्सार अधिकृतदेखि सुरक्षाकर्मी सामेल भएपनि जनप्रतिनिधिलाई छिर्न समेत नदिइएपछि सीमाक्षेत्रका जनप्रतिनिधि रुष्ट बनेका छन्। प्रकाशित : वैशाख ३, २०७७ १८:३१",
            "url": "https://ekantipur.com/news/2020/04/15/15869543073666842.html"
        },
        "6": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "कान्तिपुर संवाददाता",
            "title": "राप्रपाका ४ सांसदको १५ दिनको तलब प्रदेश कोरोना कोषलाई",
            "text": " काठमाडौँ — राप्रपाका तीन प्रदेशमा प्रतिनिधित्व गर्ने ४ सांसदले कोरोना भाइरस (कोभिड–१९)को रोकथाम एवं नियन्त्रणका लागि आफूहरुको १५ दिनको तलब उपलब्ध गराउने भएका छन् । प्रदेश सरकारले बनाएको कोरोना भाइरस संक्रमण, रोकथाम, नियन्त्रण तथा उपचार कोषमा उनीहरुले १५ दिनको तलब उपलब्ध गराउने सम्बन्धित प्रदेशसभालाई जानकारी गराएको राप्रपा केन्द्रिय सचिवालय सदस्य राजाराम बर्तौलाले जानकारी दिए । राप्रपाको तर्फबाट वाग्मती प्रदेशमा रिता माझी र रिना गुरुङ, प्रदेश १ मा इन्दिरा राई र कर्णाली प्रदेशमा सोशीला शाही सांसद छन् । उनीहरुले आ–आफ्नो प्रदेश अन्तर्गत खुलेको कोरोना कोषमा रकम जम्मा गर्ने राप्रपाले जनाएको छ । प्रकाशित : वैशाख ३, २०७७ १८:०१",
            "url": "https://ekantipur.com/news/2020/04/15/158695299600137564.html"
        },
        "7": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "हरिहरसिंह राठौर",
            "title": "र्‍यापिड टेस्टमा 'पोजिटिभ' देखिएका युवालाई अस्पताल लैजान एम्बुलेन्स चालकले मानेनन्",
            "text": " धादिङ — मंगलबार अपराह्न जिल्लामा पहिलोपटक कोरोना भाइरसको र्‍यापिड टेस्ट गर्दा ज्वालामुखी गाउँपालिका- ३ का २७ वर्षीय युवामा पोजिटिभ नतिजा निस्कियो। उनलाई थप परीक्षणका लागि ११ किमि टाढाको सदरमुकामस्थित आइसोलेसन वार्ड पुर्‍याउनुपर्ने भयो। तर कुनै एम्बुलेन्सका चालक तयार भएनन्।बिरामी बोक्न ज्वालामुखी गाउँपालिकामा २ वटा सरकारी र २ वटा संस्थागत गरी ४ वटा एम्बुलेन्स छन्। 'हामीले धेरै अनुरोध गर्‍यौं, कसैले मानेनन्,' वडा नं ३ का अध्यक्ष रुद्रमान श्रेष्ठले भने, 'जिल्लाका अरु एम्बुलेन्सलाई पनि खबर गरेको हो तर कोही आएनन्।' जबकि चालकलाई २ जोर पीपीई र अन्य व्यक्तिगत सुरक्षा सामग्री पनि दिइएको उनले बताए। सुरक्षा सामग्री हुँदाहुँदै जान्न भन्ने एम्बुलेन्स चालकमाथि कारबाही हुने ज्वालामुखी गाउँपालिकाका अध्यक्ष विनोद तिमिल्सिनाले बताए। कसैले बोक्न नमानेपछि प्रमुख जिल्ला अधिकारी आस्मान तामाङले सहयोगका लागि प्रहरी पठाउने तयारी गरेका थिए। तर वडाध्यक्ष श्रेष्ठ आफै पुर्‍याउन तम्सिए। मंगलबार भीषण हुरीबतास र पानी परेकै बेला उनले ती युवालाई उनकै मोटरसाइकलमा राखेर मध्यरात साढे ११ बजे सदरमुकामको आइसोलेसन वार्ड पुर्‍याए। आइसोलेसनमा जिल्ला विपद् व्यवस्थापन समितिले २ जना चिकित्सक बोलाएर परीक्षण सुरु गरेको छ। ‘पहिलो परीक्षणमा कोभिड १९ पोजिटिभ देखापरे पनि पीसीआर परीक्षण नगरेसम्म यसै भन्न नसकिने जिल्ला अस्पताल धादिङका व्यवस्थापन समिति अध्यक्ष महेन्द्र धमलाले बताए। उनको स्वाब पीसीआर परीक्षणका हेटौंडा पठाउने उनले जनाए। जिल्लास्थित संयुक्त एम्बुलेन्स चालक संघका अध्यक्ष भेषराज ठकुरीले सरकारी स्वास्थ्य केन्द्रका एम्बुलेन्स चालकहरुको जीवन बिमा गरिएको तर निजी र संस्थागतका चालकलाई राज्यले सेवा सुविधाप्रति चासो नदेखाएको प्रतिक्रिया दिए। 'त्यही भएर नगएका हुन सक्छन्, स्थानीय तहले सञ्चालन गरेका एम्बुलेन्सहरु जानुपर्ने हो,’ उनले भने। जिल्ला सदरमुकाममा ११ वटासहित जिल्लाभर ६२ वटा एम्बुलेन्स सञ्चालनमा छन्। कतिपय एम्बुलेन्स स्थानीय तहमा सेवा दिन दर्ता गरिए पनि काठमाडौंतिरै चल्छन्। सदरमुकाममा रहेका ७ वटा एम्बुलेन्सले ८ हजार खर्चेर बिरामी र चालकबीच सुरक्षाका लागि छेकबार बनाएका छन्। कतिपयले बिरामीको अवस्था निगरानी गर्न सीसी क्यामेरासमेत जडान गरेका छन्। पूरै वडा सिल गरिँदै ज्वालामुखी गाउँपालिकाले वडा नं ३ लाई पूरै सिल गर्न माइकिङ गर्दै सूचना जारी गरेको छ। आजैबाट वडा सिल गर्न लागिएको गाउँपालिका अध्यक्ष तिमिल्सिनाले बताए। ‘आशंका गरिएका युवाको अन्तिम रिपोर्ट कुरेका छौं, उक्त रिपोर्ट पनि पोजिटिभ आए निजको परिवारजन र सम्पर्कमा आएका सबैलाई निगरानीमा राख्नेछौं,' प्रजिअ अस्मान तामाङले भने। पोजिटिभ नतिजा आएका युवाले आफू दक्षिण कोरियाबाट फागुन २० मा काठमाडौं आएलगत्तै साथीहरुसँग हेटौंडा पुगेर सेल्फ क्वारेन्टाइनमा बसेको बताए। ‘घर परिवार र समाजको चर्को दबाबले टेस्ट पनि गरेँ, पोजिटिभ देखापरे पनि सामान्य अवस्थामै रहेको महसुस गरिरहेको छु,' उनले भने। चैत पहिलो साता सामान्य रुघाखोकी लागे पनि अन्य कुनै स्वास्थ्य समस्या नदेखिएको उनले बताए। र्‍यापिडटेस्ट जारी प्रदेशबाट र्‍यापिड टेस्टका लागि ३ सय किट प्राप्त भएको छ। रुवीभ्याली, खनियाबास, थाक्रे र सिद्धलेकबाहेक अन्य स्थानीय तहमा परीक्षण सुरु गरिएको छ। नीलकण्ठ नगरपालिकामा ५०, गल्छीमा ३६, नेत्रावतीमा ३६, त्रिपुरासुन्दरी २०, धुनीबेँसी नगरपालिकामा १४, गजुरीमा ७, गंगाजमुनामा ३ र ज्वालामुखीमा ३५ जनाको परीक्षण गरिएको छ। जम्मा २ सय १ जनाको परीक्षणमा सबैको नेगेटिभ नतिजा देखिएको छ। क्वारेन्टाइनमा राखिएका गल्छीका १ र गजुरीका २३ जना बुधबार फर्किएका छन्। यसैगरी झापाको दमकबाट पैदलै ज्वालामुखीका स्थानीय युवासँग आएका ५ जनालाई सदरमुकामस्थित क्वारेन्टाइनमा राखिएको छ। यो पनि विदेशबाट फर्किएको ४२ औं दिनपछि धादिङका एक युवकमा आरडीटी परीक्षण पोजिटिभप्रकाशित : वैशाख ३, २०७७ १७:४९",
            "url": "https://ekantipur.com/news/2020/04/15/158695228857364369.html"
        },
        "8": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "मातृका दाहाल",
            "title": "प्रतिरक्षा विश्वविद्यालय स्थापना गर्न गठन आदेश जारी",
            "text": " काठमाडौँ — सरकारले पहिलो पटक प्रतिरक्षा विश्वविद्यालय स्थापना गर्न ‘प्रतिरक्षा विश्वविद्यालय निर्माण विकास समिति गठन आदेश–२०७६’ जारी गरेको छ । राष्ट्रिय सुरक्षा, प्रतिरक्षा, सैन्य मामिला, राष्ट्रिय, क्षेत्रीय र अन्तर्राष्ट्रिय मामिला लगायत विषयमा रणनीति तय तथा अध्ययन/अध्यापनका लागि विश्वविद्यालय खोल्न गठन आदेश जारी गरिएको हो । गत साता बसेको मन्त्रिपरिषद् बैठकले गठन आदेश जारी गर्ने निर्णय गरेको हो। गठन आदेशसँगै अब प्रतिरक्षा विश्वविद्यालय स्थापनाको बाटो पनि खुलेको छ।विश्‍वविद्यालयमा ११ सदस्यीय सञ्चालक समितिको व्यवस्था गरिएको छ। समितिमा अध्यक्ष र दुईजना सदस्य मन्त्रिपरिषद्ले बाहिरबाट नियुक्त गर्ने छ। बाँकी सदस्यहरु राष्ट्रिय सुरक्षा परिषद् सचिवालयमा कार्यरत उपरथी, नेपाली सेनाको व्यवस्था, नीति तथा योजना महानिर्देशनालयका महानिर्देशकसहित रक्षा, शिक्षा/विज्ञान तथा प्रविधि, अर्थ, कानुन, गृह र परराष्ट्र मन्त्रालयका सहसचिव समितिमा सदस्यको रुपमा रहने छन्। गठन आदेश सम्‍बन्धी समितमा बस्ने पदाधिकारी तथा सदस्यहको कार्यअवधि २ वर्ष र विश्वविद्यालय सम्वन्धी ऐन लागू भएको ४५ दिन जुन अघि आउँछ, त्यसबेला सम्मका लागि रहने छ। समितिको कार्यकारी निर्देशक प्रधानसेनापतिको सिफारिसमा रक्षा मन्त्रालयले नियुक्त गरेका बहालवाला सहायक रथी रहने छन्। कार्यकारी निर्देशक समितिको सचिवालयको प्रमुख रहने छन्। यसमा अन्य सुरक्षा निकाय वा मन्त्रालयका कर्मचारीलाई काममा खटाउन सकिने छ। आवश्यकता अनुसार विज्ञ र कर्मचारी करारमा पनि नियुक्त गर्न सकिने छ। कार्यकारी निर्देशकले समितिको सदस्यसचिवका रुपमा प्रशासनिक प्रमुख भएर काम गर्ने छन्। अध्यक्ष र सदस्यको उमेर ४५ वर्षमाथीको हुनु पर्ने छ। अध्यक्षको योग्यता मान्यता प्राप्त विश्वविद्यालयबाट प्रतिरक्षासम्बन्धी विषयमा कम्तीमा स्नातकोत्तर उपाधि हासिल गरेको तथा प्रतिरक्षा सम्बन्धी समितिले विश्वविद्यालय सञ्चालन, भौतिक संरचना निर्माण, व्यवस्थापन, यस्तै किसिमका अन्तर्राष्ट्रिय निकायहरुसग समन्वय, साझेदार र सहयोग आदानप्रदान लगायतका काम गर्ने छ। विदेशबाट आर्थिक सहयोग लिन सक्ने छ। यसका लागि राष्ट्रिय तथा अन्तर्राष्ट्रिय तहबाट प्राप्त तथा सरकारले दिएको अनुदान छुट्टै कोष स्थापना गरेर सञ्चीत गर्नुपर्ने छ। प्रतिरक्षा सम्बन्धि अन्तर्राष्ट्रिय मापदण्ड अनुसार पाठ्यक्रमको मस्यौदा निर्माण, विश्वविद्यालय अन्तर्गतका महाविद्यालय, अध्ययन/अनुसन्धान केन्द्र तथा शैक्षिक विभागहरुको ढाचा निर्धारणलगायत काम पनि समितिले गर्ने छ। गठन आदेश अनुसार समितिको बैठक हरेक दुई महिनामा कम्तीमा एक पटक बस्ने छ। ५१ प्रतिशत सदस्य उपस्थित भएका बैठक बस्न सक्ने उल्लेख छ। देशभित्रै प्रतिरक्षा विश्वविद्यालय नहुँदा नेपाली सेनाका जर्नेल तथा प्रशासक र अन्य सुरक्षा अधिकारी विभिन्न मुलुकमा नेशनल डिफेन्स कोर्स/वार कलेज अध्ययनका लागि जाने गर्थे। अहिले राष्ट्रिय सुरक्षा सम्बन्धी रणनीति बनाउने कुनै आधिकारिक प्राज्ञिक संस्था छैन। प्रतिरक्षा सम्बन्धी विश्वविद्यालय स्थापनाका लागि यसअघि उपप्रधान तथा रक्षामन्त्री ईश्वर पोखरेलले विभिन्न मुलुकको भ्रमण गरेका थिए। प्रकाशित : वैशाख ३, २०७७ १७:४२",
            "url": "https://ekantipur.com/news/2020/04/15/158695187181957084.html"
        },
        "9": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "अवधेशकुमार झा",
            "title": "सप्तरीमा र्‍यापिड टेस्टमा पोजिटिभ देखिएकाहरुको पीसीआर रिपोर्ट नेगेटिभ",
            "text": " राजविराज — र्‍यापिड डायग्नोस्टिक टेस्ट (आरडीटी)मा पोजिटिभ रिर्पोट आएका सप्तरीका दुईजनाको पीसीआर रिपोर्ट भने नेगेटिभ आएको छ । २ हप्ता अघि भारतको दिल्लीस्थित निजामुद्दिनबाट आएर आफ्नै घरमा बसिरहेका ७ जनालाई मंगलबार खोजी गरी आरडीटी परिक्षणका लागि गजेन्द्रनारायण सिंह अस्पताल राजविराज ल्याइएको थियो ।अस्पतालमा गरिएको आरडीटी परिक्षणमा २ जनाको रिपोर्ट पोजिटिभ आएपछि सातैजनाको स्वाब संकलन गरी थप परिक्षणका लागि वीपी कोइराला स्वास्थ्य विज्ञान प्रतिष्ठान धरान पठाइएको थियो। धरानमा भएको पीसीआर परिक्षणमा सबैको रिर्पोट नेगेटिभ आएको गजेन्द्रनारायण सिंह अस्पताल राजविराजका मेडिकल सुपरिटेन्डेन्ट डा. चुमनलाल दासले जानकारी दिए।आरडिटी परिक्षणमा सप्तरीको तिलाठी कोईलाडीका एकजना र खडग नगरपालिकाका १ जनामा पोजिटिभ रिपोर्ट आएपछि उनीहरुको घर रहेको बस्ती बुधबार बिहानबाट सिल गरिएको थियो। यसैबीच मंगलबार आरडीटी परिक्षण गरिएका ७ जनासँगै दिल्लीको तवलिकी जमातबाट आएका अर्का एकजना र अन्य दुईजनाको बुधबार गजेन्द्रनारायण सिंह अस्पतालमा र्‍यापीड डायग्नोस्टिक टेस्ट गरिएको र रिर्पोट नेगेटिभ आएको छ।  प्रकाशित : वैशाख ३, २०७७ १७:२४",
            "url": "https://ekantipur.com/news/2020/04/15/158695075791872037.html"
        },
        "10": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "फातिमा बानु",
            "title": "कोरोना विशेष बन्यो पाटन अस्पताल",
            "text": " काठमाडौँ — सरकारले पाटन स्वास्थ्य विज्ञान प्रतिष्ठानलाई कोरोना संक्रमितको उपचार गर्ने थलो तोकेपछि विशेष कक्ष तयार पारिएको छ । मगंलबार दुई संक्रमित त्यहाँ भर्ना भई उपचार गराइरहेका छन् ।यसअघि ४२ जना कोभिड–१९ का शंकास्पद बिरामी भर्ना भई उपचार लिइसकेको अस्पतालका निर्देशक डा.विष्णुप्रसाद शर्माले बताए। ‘जतिबेला चीनको वुहानमा कोरोना भाइरसको संक्रमण फैलिरहेको थियो त्यतिबेलै स्वास्थ्य मन्त्रालयले हामीलाई तयार रहन निर्देशन दियो, तुरुन्तै आइसोलेसन बेड छुट्याउन भनियो,’ उनले भने, ‘भर्ना भएर उपचार लिइरहेका १० जना बिरामी अन्तै सारेर हामीले पाँच बेडको आइसोलेसन बेड छुट्यायौं।’ बिरामीबाटै उठेको रकमले चल्ने अस्पताललाई बिरामी सारेर आइसोलेसन बेड तयार गर्न मुस्किल भएको उनले बताए। संक्रमणको जोखिम बढ्दै गएपछि कोभिडका लागि थप तयारी गर्नुपर्ने स्थिति आयो। थोरै जनशक्ति र सीमित पूर्वाधारबीच अस्पतालले गरेको तयारी राम्रो छ। वार्डलाई विस्तार गरी कोभिडकै लागि अस्पतालले चार तले भवन तयार गरिसकेको छ। अस्पतालको सेवा विस्तारका लागि नयाँ भवन निर्माण भैरहेको थियो। त्यही नयाँ भवनलाई अहिले कोभिड १९ का लागि छुट्याएको छ। जहाँ १५ जना संक्रमित राख्ने क्षमता छ।  ‘भुँइचालोले भत्काएको भवनलाई हामी पुननिर्माण गर्दै थियौं,’ डा.शर्माले भने, ‘प्रशासनिक प्रायोजनका लागि बनिरहेको भवन अब कोभिड उपचार भवनमा परिणत भयो।’ यही भवनमा ज्वरो क्लिनिकदेखि आइसोलेसन वार्ड छन्। शंकास्पद बिरामी राख्न ६ वटा आइसोलेसन कोठा छन्। मगंलबारसम्म आइसोलेसनमा चार जना शंकास्पद बिरामी भर्ना थिए। यस्ता बिरामी सिथिल भए विशेष उपचारका लागि १४ भेन्टिलेटरसहित २१ बेडको आईसीयू तयार रहेको उनले बताए। ‘अस्पतालको आईसीयू सेवा विस्तारका लागि हामीले तयारीमा यी समान खरिद गरेका थियौं,’ उनले भने, ‘संयोगले आज यसरी काम लाग्यो यो पुर्वाधार।’ कोभिडकै उपचारमा खटिने चिकित्सक र नर्स तथा अन्य जनशक्ति गरी ४० जना तयार राखिएको उनले बताए। जसले विभिन्न टिममा विभाजन भएर काम गर्नेछन्। तीमध्ये ८ जना अहिले पालैपालो गरी ज्वरो क्लिनिकमा खटाइएका छन्।  शंकास्पद र संक्रमित बिरामी हेर्ने चिकित्सक र स्वास्थ्यकर्मीका लागि विशेष सुरक्षा अपनाइएको उनले बताए। ‘आइसोलेसनमा खट्ने सबैलाई पीपीईको व्यवस्था छ,’ उनले भने, ‘विश्व स्वास्थ्य संगठनको मान्यताप्राप्त पीपीई अभाव भएकाले अस्पतालमा आफैं बनाइएका स्थानीय पीपीईको प्रयोग भइरहेको छ।’ अस्पतालले हालसम्म दुई सयको हाराहारीमा पीपीई सिलाइसकेको छ भने दैनिक पाँचवटासम्म पीपीई अस्पतालकै चार कर्मचारीले सिलाइरहेका छन्। दुई हजारको संख्यामा कपडाका मास्क पनि अस्पतालमै सिलाइएको छ। ‘पानी र हावा नछिर्ने कपडाको पीपीई बनेको छ,’ उनले भने, ‘हामीलाई यो लगाएर काम गर्दा सुरक्षित नै महशुस हुन्छ, आवश्यक परेको ठाउँमा मात्रै एन–९५ र सर्जिकल मास्क दिइन्छ।’ भोलि मास्कबिनै काम गर्नुपर्ने स्थिति नआओस् भनेर कर्मचारीलाई त्यही अनुसार मास्क दिइएको उनले बताए। धेरै कर्मचारीले कपडाकै मास्क लगाएर काम गरिरहेका छन्। पीपीईलाई संक्रमणमुक्त बनाएर पुनःप्रयोग गर्ने गरिएको छ। पीपीई जोगाउन यसो गरिएको उनको भनाई छ। ‘संक्रमणमुक्त बनाउन अटोक्लेभ गर्दा पीपीईको आयु र गुणस्तर घट्दो रहेछ,’ उनले भने, ‘त्यसैले एउटै पीपीई धेरै प्रयोग हुन्छ भन्ने आशा गर्ने स्थिति छैन।’ भोलिका दिनमा बिरामी बढेमा अस्पतालमा भएका पीपीईले नपुग्ने उनले बताए। अस्पतालमा एक हजार पाँच सय कर्मचारी छन्। सबै कर्मचारी अहिले अस्पताल आउँदैनन्। ५० प्रतिशत कर्मचारीलाई बिदा दिएर अस्पतालको भीड कम गरिएको डा. शर्माले बताए। संक्रमित बिरामी हेर्ने चिकित्सक अस्पतालमै  कोभिड १९ संक्रमित बिरामीको उपचारमा खटिने चिकित्सक र स्वास्थ्यकर्मीलाई अस्पतालमै बस्ने सुविधा छ। ६० कर्मचारी अट्ने खालको आवास व्यवस्था भएको निर्देशक डा. शर्माले बताए। संक्रमित बिरामी हेरेका चारजना कर्मचारी अहिले अस्पतालमै बसिरहेका छन्। ‘हुन त पीपीई लगाएर बिरामी हेरेपछि सुरक्षित नै भइन्छ,’ उनले भने, ‘तैपनि चिकित्सकलाई घर जान अप्ठेरो छ, जान चाहदैनन् भने खानबस्न सुविधा छ।’ भोलिका दिनमा ६० जनाभन्दा बढी कर्मचारी राख्नुपर्ने अवस्था आए पनि अस्पतालले व्यवस्था गर्ने उनले बताए। बिरामीको चाप घट्दो कोभिड संक्रमण बढ्न थालेपछि अस्पतालमा अन्य बिरामीको चाप घट्दो छ। अस्पतालले कुनै पनि सेवा बन्द भने गरेको छैन, ओपीडी पनि खुला छ। दैनिक दुई हजार बिरामी पस्ने अस्पतालमा अहिले मुस्किलले डेढ सय आउने गरेको उनले बताए। आकस्मिक कक्षमा पनि दैनिक ५० जना बिरामी आउने गरेका छन्। अस्पतालमा ज्वरो या संक्रमणका बिरामी जहाँसुकै नघुमुन भनेर विषेश सावधानी अपनाइएको छ। क्लिनिकमा त ज्वरो नापिन्छ नै आकस्मिक कक्षबाहिर पनि फेरि तापक्रम हेरेर मात्रै आगन्तुक भित्र छिराइन्छ। यसलाई डा. शर्मा ‘डबल स्क्यानिङ’ भन्छन्। अस्पताल छिर्ने जोसुकैलाई एक मिटरको ‘डिस्टेन्स मेन्टेन’ गरेर आफ्नो सुरक्षा आफै गर्न भनिएको छ। अस्पताल मुलगेटमा हात धुन धारा र साबुन राखिए पनि यसको व्यवस्थापनमा निकै कमजोरी देखिएको छ। संक्रमित समान्य अस्पतालमा अहिले दुईजना संक्रमित भर्ना भए पनि उनीहरूको स्वास्थ्य सामान्य रहेको उनले बताए। सामान्य भएकाले कुनै औषधिसमेत दिइएको छैन। सनसिटी अपार्टमेन्टमा बस्ने उनीहरुको आरडिटी पोजिटिभ देखिएपछि अस्पताल भर्ना गरिएको थियो। अस्पतालमा गरिएको पिसिआर परीक्षणमा पनि पोजिटिभ देखिएपछि उनीहरुमा कोरोना संक्रमण पुष्टि भएको थियो। प्रकाशित : वैशाख ३, २०७७ १७:१६",
            "url": "https://ekantipur.com/news/2020/04/15/15869502922062449.html"
        },
        "11": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "कान्तिपुर संवाददाता",
            "title": "आरडीटी पोजिटिभ आउँदैमा भयभीत हुनुभएनः डा पाण्डे ",
            "text": " काठमाडौँ — इपिडिमियोलोजी तथा रोग नियन्त्रण महाशाखाका निर्देशक डा वासुदेव पाण्डेले कुनै व्यक्तिमा कोरोनाको र्‍यापिड डायग्‍नोस्टिक टेस्ट (आरडीटी) पोजिटिभ आउँदैमा भयभीत हुनुनपर्ने बताएका छन् । बुधबार नियमित मिडिया ब्रिफिङका क्रममा उनले दिएको जानकारी अनुसार २१ दिन वा सो भन्दा पछिको परीक्षणमा आरडीटी पोजिटिभ आएमा त्यसले रोग सार्न सक्ने शक्ति नहुने ताकि रोगबाट बच्‍ने क्षमता बढेको हुन्छ ।  यस्तै स्वास्थ्य तथा जनसंख्या मन्त्रालयका प्रवक्ता डा विकास देवकोटाले देशका विभिन्न ठाउँमा आरडीटी विधिबाट परीक्षण गर्दा पोजिटिभ देखिएकाहरुको पुनः पीसीआर परीक्षण गरिरहेको बताए। उनका अनुसार हालसम्म नेपालमा कोरोना संक्रमितको संख्या १६ रहेको छ। हाल टेकु अस्पतालमा २ जना, पाटन अस्पतालमा २ जना, धौलागिरि अस्पतालमा २ जना, धनगढीको सेती अस्पतालमा ५ जना तथा वीरगञ्जको नारायणी अस्पतालमा ४ जना उपचाररत छन्। संक्रमित सबैको अवस्था सामान्य रहेको मन्त्रालयलले जनाएको छ। पहिलोपटक चीनबाट फर्केका ३२ वर्षीय पुरुषमा माघ १० गते कोरोना पोजिटिभ देखिएको थियो। उनी निको भइसकेका छन्। नेपालमा बुधबारको अपडेटअनुसार देशभरी आरडीटी विधिबाट ८ हजार ९२९ परीक्षण भएका छन् भने पीसीआर विधिबाट ६ हजार ८ सय ७१ नमुना परीक्षण भएका छन्। दुवै आरडीटी र पीसीआर विधिबाट हालसम्म १५ हजार ८ सय वटा परीक्षणहरु भएका छन्। त्यसैगरी आइसोलेसनमा देशभरी ११७ जना रहेका छन्। काठमाडौँमा ११ जना आइसोलेसनमा छन् भने उपत्यका बाहिर १०६ जना रहेका छन्। क्वारेन्टाइनमा ५ हजार ६ सय १४ जना रहेका छन्। प्रकाशित : वैशाख ३, २०७७ १७:०७",
            "url": "https://ekantipur.com/news/2020/04/15/15869497215465878.html"
        },
        "12": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "कान्तिपुर संवाददाता",
            "title": "भन्सारका कर्मचारी विरुद्ध भ्रष्टाचार मुद्दा",
            "text": " काठमाडौँ — गैरकानूनी सम्पत्ति आर्जन गरेको अभियोगमा अख्तियार दुरुपयोग अनुसन्धान आयोगले त्रिभुवन अन्तर्राष्ट्रिय विमानस्थलको भन्सार कार्यालयमा कार्यरत एक्सरे प्राविधिक राजकुमार ढकाल विरुद्ध भ्रष्टाचार मुद्दा दायर गरको छ ।  अख्तियारले उनीसहित सम्पत्ति लुकाएको आरोपमा उनकी श्रीमती निरजरा घिमिरेलाई मुद्दामा प्रतिवादी बनाएको छ। उनको जग्गा लुकाएका राममणी लामिछानेले अनुसन्धानमा सहयोग गरेकाले सहुलियत पाएका छन्। अख्तियारले बुधबार विशेष अदालतमा दायर गरेको आरोपपत्र ढकालले दुई करोड २ हजार आठ सय रुपैयाँ गैरकानूनी रुपमा आर्जन गरेको अभियोग छ। अख्तियारको दाबी अनुसार ढकालले आफ्नी श्रीमतीको नाममा घरजग्गा खरिद, बैंक खातामा रकम राखेको भेटिएको छ। अनि आफ्ना नाममा रहेको जग्गा लुकाउन राममणी लामिछानेको नाममा लालपूर्जा बनाएको आरोप पनि अख्तियारको छ। तर लामिछानेले अनुसन्धानमा सहयोग गरेको भन्दै अख्तियारले उनलाई सजाय मागदाबी नगरी छुट दिएको छ। तर उनको नाममा रहेको जग्गा जफत गर्ने प्रयोजनका लागि भने प्रतिवादी बनाएको छ। प्रकाशित : वैशाख ३, २०७७ १६:२५",
            "url": "https://ekantipur.com/news/2020/04/15/15869472192205746.html"
        },
        "13": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "कान्तिपुर संवाददाता",
            "title": "सीमामा सुरक्षाकर्मीको निगरानी बढाउन राजपाको माग",
            "text": " काठमाडौँ — विपक्षी दल राजपाले छिमेकी मुलुकमा तीब्र गतिमा बढिरहेको कोरोना भाइरस (कोभिड–१९) को संक्रमण रोक्न सीमामा सुरक्षाकर्मीहरुको परिचालन बढाउन सरकारसँग माग गरेको छ ।राजपा अध्यक्ष मण्डलका संयोजक शरतसिंह भण्डारीले बुधबार विज्ञप्ति जारी गर्दै सीमाबाट आवतजावतलाई कडाइसाथ रोक्न माग गरेका हुन् । ‘छिमेकी मुलुकहरूमा कोरोना भाइरसको संक्रमण तीव्र गतिमा बढिरहेको कारणले खुला सिमानामा अझ निगरानी बढाउनु पर्ने भएकोले व्यापक रुपमा सुरक्षाकर्मीहरु परिचालन गरी आवतजावतलाई कडाइका साथ रोक्नु पर्दछ,’ विज्ञप्तिमा भनिएको छ। राजपाले सरकारले वैशाख १५ गतेसम्म बढाएको लकडाउनको समय स्वागतयोग्य भए पनि यसबाट सर्वसाधारण र मजदुरलाई परेको समस्याबारे ध्यान पुर्‍याउन आग्रह गरेको छ। काठमाडौंलगायत विभिन्न स्थानमा फसेर खान र बस्न गाह्रो भएका नागरिकलाई सम्बन्धित वडाबाट राहत मिलाउन भण्डारीले आग्रह गरेका छन्। सरकारले निर्णय गरेर मात्रै नहुने भन्दै त्यसलाई कार्यान्वयन गर्नेतर्फ पनि सचेत हुन उनले सरकारलाई सुझाएका छन्। सरकारले आफ्नो घरसम्म पुग्न नपाएका मजदुर र गरीबलाई राहतको व्यवस्था गर्ने निर्णय गरेको थियो। स्वास्थ्यकर्मीहरुलाई कोरोना संक्रमणबारे जॉच गर्दा आवश्यक पर्ने स्वास्थ्य सामग्री अझसम्म उपलब्ध नभएको तर्फ ध्यानाकर्षण गराउँदै अब प्राथमिकतासाथ तत्काल उपलव्ध गराउन भण्डारीले आग्रह गरेका छन्। प्रकाशित : वैशाख ३, २०७७ १६:२१",
            "url": "https://ekantipur.com/news/2020/04/15/15869470175604526.html"
        },
        "14": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "मधुसुधन भट्टराई",
            "title": "‘घुम्ती परीक्षण शिविर’ सञ्‍चालन गर्न कांग्रेसको माग",
            "text": " काठमाडौँ — प्रमुख प्रतिपक्षी कांग्रेसले कोरोना भाइरस (कोभिड–१९)को संक्रमण भए/नभएको जाॅच गर्न ‘घुम्ती परीक्षण शिविर’ सञ्चालन गर्न माग गरेको छ । अहिले सरकारले परीक्षण गर्ने केन्द्र विस्तार गर्नु सकारात्मक भए पनि पर्याप्त नभएको कांग्रेसले बताएको छ ।कांग्रेसले विज्ञप्ति जारी गर्दै कोरोना परीक्षणको दायरा निश्चित केन्द्रबाट ‘घुम्ती स्वास्थ्य शिविर’को शैलीमा समुदायसम्म पुर्‍याउन आवश्यक रहेको बताएको छ। ‘परीक्षणको दायरा अब निश्चित केन्द्रबाट ‘घुम्ती स्वास्थ शिविर’ को शैलीमा समुदायसमक्ष पुर्‍याउन अनिवार्य भएको छ,’ प्रवक्ता विश्वप्रकाश शर्माले बुधबार जारी गरेको विज्ञप्तिमा भनिएको छ, ‘अतः नेपाली कांग्रेस गाउॅ तहसम्म ‘घुम्ती परीक्षण शिविर’ चलाउने तयारी तत्काल सुरु गर्न तिनै तहका सरकारलाई युद्धस्तरमा समन्वयसाथ कार्य गर्न अपिल गर्दछ।’ कांग्रेसले कोरोनाको जोखिम सामना गर्न सामग्री, दक्षता र गति बढाउन पनि सरकारको ध्यानाकर्षण गराएको छ। संक्रमणको जोखिम बढेको औल्याउॅदै लकडाउनको समयावधि थप गर्नु स्वाभाविक भएको भन्दै कांग्रेसले लकडाउनसॅगै कोरोनासॅग जुध्ने गति र सतर्कताको मात्रा थप्न नसके परास्त गर्न नसकिनेतर्फ सतर्कता उपनाउन आग्रह गरेको छ। लकडाउनका बाबजुत कयौं देश कोरोनाको चपेटामा परेको अनुभवबाट शिक्षा लिॅदै, थपिएको अवधिमा अघिल्लो चरणका कमजोरी अन्त्य गरेर सतर्कताको स्थितिलाई मजबुत तुल्याउन कांग्रेसले अपिल गरेको छ। कोरोनाको संक्रमणसॅग जुध्न अत्यावश्यक मेडिकल सामग्री खरिद गर्ने कार्यमा ढिलाइ भइरहेको विषयले पार्टीलाई गम्भीर बनाएको विज्ञप्तिमा उल्लेख छ। ‘पारदर्शी ढंगले कुन प्रक्रिया र कुन माध्यमबाट ल्याउने त्यो सरकारको अधिकार क्षेत्रको विषय हो। तर कोरोनाबाट संक्रमितको संख्या बढ्दै गएको आजको मितिमा सामग्रीको पर्याप्त बन्दोबस्त गर्न अब रत्तिभर ढिलाइ नगर्न हामी आग्रह गर्दछौं,’ विज्ञप्तिमा भनिएको छ। र्‍यापिड टेस्टको परिणाम विश्वब्यापी रुपमै विश्वसनीय र भरपर्दो नदेखिएको पीसीआर विधिको ब्यापकता बढाउन कांग्रेसले सरकारसँग आग्रह गरेको छ। अन्य बिरामीको उपचार भइरहेका अस्पतालहरुमै कोरोना परीक्षण र उपचार गर्नु अत्यधिक जोखिमपूर्ण रहेको कतिपय देशको अनुभव देखिएकाले यसबाट आवश्यक वैकल्पिक बन्दोबस्त गर्न युद्धस्तरमा तयारी गर्न ध्यानाकर्षण गराएको छ। संक्रमित रहेका कतिपय मानिसमा बाहिर कुनै लक्षण नदेखिने तर संसर्गमा आएका कयौंलाई उसले भाइरस सार्न सक्ने चेतावनी विश्व स्वास्थ संगठनले दिएको तथ्यलाई गम्भीरता साथ स्मरण कांग्रेसले भनेको छ। लकडाउनको समयमा पनि कोही लुकिछिपी स्वदेश प्रवेश गर्ने नाकामा चौबिसै घण्टा विशेष सावधानी अपनाउन कांग्रेसले सरकारको ध्यानाकर्षण गराएको छ। प्रकाशित : वैशाख ३, २०७७ १५:४४",
            "url": "https://ekantipur.com/news/2020/04/15/15869447586949436.html"
        },
        "15": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "दीपक परियार",
            "title": "पोखराकी एक महिलाको पनि आरडीटी रिपोर्ट पोजिटिभ",
            "text": " पोखरा — पोखराकी ५५ वर्षीया महिलाको र्‍यापिड डायग्नोस्टिक टेस्ट (आरडीटी) किटको परीक्षण रिपोर्ट पोजिटिभ देखिएको छ ।दुबईबाट २७ दिनअघि फर्किएकी पोखरा–१२ ढिकालेथरकी महिलाको रगतकाे नमुना किटबाट परीक्षण गर्दा पोजिटिभ रिपोर्ट आएको हो। पोखराको १० र १२ नम्बर वडाका ३४ जनाको नमुना परीक्षण गर्दा उनको नतिजा शंकास्पद देखिएपछि पुनः परीक्षण गरिएको थियो। दोस्रोपटक परीक्षण गर्दा समेत पोजिटिभ देखिएकोले स्वाब परीक्षणका लागि प्रदेश जनस्वास्थ्य प्रयोगशालामा पठाइएको छ। उक्त स्वाब पीसीआर मेसिनमा परीक्षण पश्चात कोरोना भाइरस भए/नभएको पुष्टि हुने पोखरा महानगर स्वास्थ्य महाशाखाले जनाएको छ। पोखरा–१२ का अध्यक्ष रामबहादुर कार्कीका अनुसार ती महिला आफ्नै घरमा एक्लै बस्दै आएकी थिइन्। उनी दुबईमा रहेका छोरालाई भेटेर चैत ८ मा नेपाल फर्किएकी थिइन्।  प्रकाशित : वैशाख ३, २०७७ १५:१८",
            "url": "https://ekantipur.com/news/2020/04/15/158694321138485870.html"
        },
        "16": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "कान्तिपुर संवाददाता",
            "title": "परिवार सदस्यको मृत्यु संस्कारमा जानेबाहेक अन्यलाई सवारी पास नदिइने",
            "text": " काठमाडौँ — जिल्ला प्रशासन कार्यालय, काठमाडौंले परिवार सदस्यको मृत्यु संस्कारमा जानुपर्ने अवस्थाबाहेक अन्य प्रयोजनका लागि सवारी पास जारी नगर्ने भएको छ । काठमाडौंका सहायक प्रमुख जिल्ला अधिकारी कृष्णबहादुर कटुवालले सूचना जारी गर्दै सवारी पास माग्नेहरूकाे भीडले लकडाउन उल्लंघन हुने अवस्था सिर्जना भएकाले यस्ताे निर्णय गरिएकाे जनाएका छन् । सवारी पासको दुरुपयोग बढेपछि प्रशासनले बुधबारदेखि लागू हुने गरी मृत्यु संस्कारमा जानुपर्नेहरूबाहेक अन्यलाई पास दिन राेकेकाे हाे ।  लकडाउनपछि सवारी पास दुरुपयाेग गर्ने १२ सयभन्दा बढीलाई नियन्त्रणमा लिइएको थियो। औषधि, अत्यावश्यक खाद्यान्न, तरकारी, खानेपानीलगायत ढुवानी, स्वास्थ्य सेवा र सञ्चार माध्यमसहितका लागि सातदिने म्याद राखेर यसअघि जारी गरिएकाे पहेँलो रंगको सवारी पास वैशाख १५ सम्मका लागि काम लाग्ने सहायक प्रजिअ कटुवालले जानकारी दिए ।उनले अस्पतालबाट डिस्चार्ज भएका बिरामीका लागि घर फर्कन पनि नयाँ सवारी पास नराेकिने बताए । प्रकाशित : वैशाख ३, २०७७ १५:०२",
            "url": "https://ekantipur.com/news/2020/04/15/158694222145016971.html"
        },
        "17": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "स्वरूप आचार्य",
            "title": "सनसिटीमा बस्ने २९६ जनाको आरडीटी परीक्षण, सबैको रिपोर्ट नेगेटिभ",
            "text": " काठमाडौँ — कागेश्वरी मनोहरा नगरपालिका–९, पेप्सीकोला टाउनप्लानिङस्थित सनसिटी अपार्टमेन्टको ब्लक ‘ए’मा बसोबास गर्ने २९६ जनाको र्‍यापिड डाइग्नोस्टिक टेस्ट (आरडीटी) किटबाट कोभिड–१९ को एन्टिबडी परीक्षण गरिएको छ ।नगरपालिकाका मेयर कृष्णहरि थापाका अनुसार परीक्षण गरिएका मध्ये कसैको पनि रिपोर्ट पोजिटिभ आएको छैन। ‘सबैको रिपोर्ट नेगेटिभ आएको स्वास्थ्य सेवा विभागबाट आउनुभएका चिकित्सकले जानकारी दिनुभएको छ,’ उनले भने, ‘संक्रमित परिवारको घरमा काम गर्ने दुई युवकको पहिलोपटक नेगेटिभ आएपछि दोस्रोपटक पनि परीक्षण गरिएको थियो। हामीलाई डाक्टरले सबैको नेगेटिभ आएको बताउनुभएको छ।’ मेयर थापाका अनुसार सो अपार्टमेन्टमा बस्ने सबै व्यक्ति तथा वरपर रहेका पसलधनीको पनि आरडीटी गर्नुपर्ने निष्कर्ष स्वास्थ्य सेवा विभागकाे टोलीको छ। ‘विभागको टोली र हामीले अध्ययन गर्दा लगभग १३सय जनाजतिको आरडीटीबाट परीक्षण गर्नुपर्ने देखेका छौं। उहाँहरूले पनि त्यही भन्नुभएको छ,’ उनले भने, ‘बाँकी निर्णय त स्वास्थ्य मन्त्रालयले लिन्छ होला।’ उनले आजका लागि भने परीक्षणको काम लगभग सकिएको र भोलि पुनः परीक्षण हुने बताए। ‘१२–१३ सय मानिसको परीक्षण गर्न त ३–४ दिन लाग्छ होला,’ उनले भने, ‘आज पनि हामीले पहिले बिरामीहरूको परीक्षण गरेका थियौं।’ मेयर थापाका अनुसार आज अपार्टमेन्ट परिसरमा डिसइन्फेक्टेन्ट छर्किने काम पनि भएको छ। बाहिर सडकतिर पनि डिसइन्फेक्टेन्ट छर्किइएको थियो। सबैको परीक्षण नभएसम्मका लागि उक्त अपार्टमेन्टलाई सिल नै गरेर राख्नेबारे छलफल भइरहेको थापाले बताए। उनका अनुसार भवन सिल गरेर राखिएको अवस्थामा त्यहाँ बस्नेहरूका लागि अपार्टमेन्ट व्यवस्थापन समिति र वडा कार्यालयबीच समन्वय गरेर अवश्यक सामग्री पूर्ति गर्ने व्यवस्था मिलाइँदै छ। ‘भवन सिल गरेकोतीन दिन भइसक्यो। त्यहाँ बस्नेहरूलाई सामान चाहिएको होला। हामीले त्यो बुझेका छौं,’ उनले भने, ‘त्यसैले वडाध्यक्ष तथा त्यहाँको व्यवस्थापन समितिलाई सहकार्य गर्न भनेका छौं। प्रहरीहरूसँग मिलेर आवश्यक सामग्री आपूर्तिको व्यवस्था मिलाउँदै छौं।’ वैशाख १ गते नगरपालिकाले विदेशबाट आएका ३६ जनाको परीक्षण गर्ने क्रममा सनसिटीमा बसोबास गर्ने एकै परिवारका तीन जनाको रिपोर्ट पोजिटिभ आएको थियो। त्यसपछि पीसीआरबाट परीक्षण गर्दा ८१ वर्षीया आमा र ५८ वर्षीय छोरामा कोरोना भाइरसको संक्रमण रहेको पुष्टि भएको थियो। ५२ वर्षीया बुहारीको रिपोर्ट भने नेगेटिभ आएको थियो। उनीहरू तीनै जना चैत ४ गते राति १ बजे बेलायतबाट दोहा हुँदै काठमाडौं आएका थिए। दुवै संक्रमितअहिले पाटन अस्पतालको आइसोलेसन वार्डमा छन्। प्रकाशित : वैशाख ३, २०७७ १४:२३",
            "url": "https://ekantipur.com/news/2020/04/15/158693989381939915.html"
        },
        "18": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "होम कार्की",
            "title": "कतारमा सहमति विपरीत कामदार हटाउन नपाइने",
            "text": " काठमाडौँ — साढे ३ लाख नेपाली कार्यरत रहेको कतारले सम्झौताविपरीत कामदार हटाउन नपाइने भन्दै रोजगारदाता र कामदारबीच सहमति गराउन मंगलबार दुईवटा निर्देशात्मक आदेश जारी गरेको छ ।सामाजिक र आर्थिक क्षति न्यूनीकरण गर्न प्रशासनिक विकास, श्रम र सामाजिक मामिला मन्त्रालयले दिएको उक्त निर्देशन कोरोना भाइरस नियन्त्रणका कदम जारी रहँदासम्म लागू हुनेछ। पहिलो निर्देशनअनुसार सरकारले कोरोना संक्रमण नियन्त्रण गर्न चालेको कदमबाट बन्द नभएका कम्पनीले कामदारलाई करारपत्रमा उल्लेख भएअनुसार पाउँदै आएको न्यूनतम तलब, खाना, आवास र अन्य सुविधा कटौती गर्न पाउने छैनन्। दोस्रो निर्देशनमा काम बन्द गरिएका कम्पनीको हकमा कामदार बेतलबी बिदा बस्न पाउने, वार्षिक बिदा लिन पाउने वा कार्यघण्टा कम गर्न सकिने प्रावधान ल्याइएको छ। खाद्यान्न र आवास सुविधा पाइरहेका कामदारलाई रोजगारदाताले निरन्तर व्यवस्था गर्नुपर्छ। कामदारले खाना वा आवासबापत पैसा पाइरहेको छ भने त्यो सुविधा कटौती गर्न पाइनेछैन। क्वारेन्टाइनमा बसेकालाई तलब सरकारले आइसोलेसन वा क्वारेन्टाइनमा बसेकाको हकमा बेसिक तलब र सुविधा दिइराख्नुपर्ने जनाएको छ। उनीहरू बिरामी बिदामा नबसे पनि यो सुबिधाबाट वञ्चित गर्न नपाइने मन्त्रालयको निर्देशन छ। झन्डै एक महिनादेखि ५० हजारजति नेपालीलाई क्याम्पमै आइसोलेसन वा क्वारेन्टाइनमा राखिएको छ। कतारको औद्योगिक क्षेत्र (सनैया) को सडक नम्बर १ देखि ३२ सम्मको क्षेत्रभित्र रहेका नेपालीसहित आप्रवासी कामदारलाई क्याम्पबाट बाहिर निस्कन दिइएको छैन। उनीहरूको तलब र अन्य सेवासुविधा कटौती नहुने कतार सरकारले पुनः प्रतिबद्धता जनाएको छ। घर फिर्नेलाई कम्पनीबाटै हवाई टिकट कतारले करारपत्र समाप्त भएका कामदारलाई भने हटाउन पाइने जनाएको छ। तर हटाउने बेला रोजगारदाताले श्रम कानुनमा भएका प्रावधान पूर्ण पालना गर्नुपर्नेछ। ‘करारपत्र रद्द गर्नुपूर्व कामदारलाई जानकारी दिइनुपर्छ। उपदान र वार्षिक बिदा, बिरामी बिदाबापतको रकम दिइनुपर्छ’, मन्त्रालयको सूचनामा भनिएको छ, ‘घर फिर्ने टिकट पनि उपलब्ध गराइनुपर्छ। कामदारको करारपत्र रद्द गरेपछि घर नफर्केसम्म निःशुल्क रूपमा खाना र वासस्थानको प्रबन्ध गर्नुपर्छ। वा यसका लागि आवश्यक पैसा उपलब्ध गराइनुपर्छ। घरफिर्तीको प्रक्रियामा लाग्ने सबै खर्च रोजगारदाताकै हुनुपर्नेछ।’ उजुरी गर्न हटलाइन श्रम मन्त्रालयले सर्त र सुविधामा सम्झौता गर्न कामदार र रोजगारदाता दुवै पक्षलाई आह्वान गरेको हो। निर्देशन नमान्ने रोजगारदाताविरुद्ध उजुरी गर्न हटलाइन नम्बर ४०२८०६६० तोकिएको छ। चौबीसै घण्टा खुल्ने यो हटलाइनमा नेपाली कामदारले नेपाली भाषामै उजुरी गर्न पाउनेछन्। कामदारले मोबाइलबाट ९२७२७ मा लिखित उजुरी (टेक्स्ट म्यासेज) समेत पठाउन सक्नेछन्। कतारले निजी क्षेत्रमा कार्यरत झन्डै ८० प्रतिशत कामदारलाई घरबाटै काम गर्नुपर्ने व्यवस्था यसअघि नै गरेको थियो। निर्माण क्षेत्रका कामदारलाई बस सिटको क्षमताको आधा मात्रै बोक्न लगाइएको थियो। सरकारले कोरोना संक्रमण रोक्न चालिएको कदमबाट प्रभावित कम्पनीलाई सहयोग गर्न झन्डै ७५ विलियन रियाल छुट्ट्याइसकेको छ। तलबका लागि मात्रै राष्ट्रिय बैंकले ३ विलियन ‘सफ्ट लोन’को व्यवस्था गरेको छ। यसबाट तलब र भाडा तिर्ने सुविधा पाइनेछ। प्रकाशित : वैशाख ३, २०७७ १२:२६",
            "url": "https://ekantipur.com/news/2020/04/15/158693290565828261.html"
        },
        "19": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "अतुल मिश्र",
            "title": "र्‍यापिड किटबाट ५६ जिल्लामा परीक्षण",
            "text": " काठमाडौँ — सरकारले अन्य मुलुकबाट आएका र क्वारेन्टाइनमा बसेका व्यक्तिलाई द्रुत परीक्षण किट (आरडीटी) बाट कोरोना भाइरस (कोभिड–१९) परीक्षणलाई तीव्रता दिएको छ । आरडीटीबाट पोजिटिभ देखिएका व्यक्तिको पीसीआर विधिबाट परीक्षण गरेर संक्रमण पुष्टि गर्न थालिएको छ ।र्‍यापिड किटबाट पोजिटिभ देखिएका दुई जनाको मंगलबार पीसीआर विधिबाट परीक्षण गर्दा संक्रमण पुष्टि भएको छ। ५६ जिल्लामा द्रुत परीक्षण किटबाट जाँच भइरहेको छ। विश्व स्वास्थ्य संगठन (डब्लूएचओ) ले कोभिड–१९ को जाँचअन्तर्गत पीसीआर परीक्षणलाई मान्यता दिएको छ। उसले हालसम्म आरडीटी किटलाई मान्यता प्रदान गरेको छैन। स्वास्थ्य मन्त्रालयका प्रवक्ता डा. विकास देवकोटाका अनुसार मंगलबारसम्म ५६ जिल्लाका ६,६०७ वटा रगतको नमुना द्रुत परीक्षण किटबाट जाँच गरिएको छ। गत २४ घण्टामा मात्रै यो किटबाट १,३१६ वटा परीक्षण गरिएको छ। आरडीटी विधिबाट खासगरी विदेशबाट फर्केका र तिनको सम्पर्कमा आएका व्यक्तिको परीक्षण हुँदै आएको छ। पीसीआर विधिबाट पनि हालसम्म राष्ट्रिय जनस्वास्थ्य प्रयोगशालामा ४,८१९ र उपत्यकाबाहिरका विभिन्न केन्द्रमा १,४८० गरी ६,२९९ जनाको घाँटी र नाकको र्‍यालको परीक्षण गरिएको छ। यसअन्तर्गत पछिल्लो २४ घण्टामा जनस्वास्थ्य प्रयोगशालामा ३८७ र उपत्यकाबाहिरका केन्द्रहरूमा १९७ गरी ५८४ नमुना पीसीआर विधिबाट परीक्षण गरिएको छ। हालसम्म पीसीआर र आरडीटी दुवै गरी १२,९०६ नमुनाको परीक्षण जारी छ। स्वास्थ्य तथा जनसंख्या मन्त्रालयका प्रवक्ता डा. देवकोटाले र्‍यापिड किटबाट सबै जिल्लामा परीक्षण गर्ने तयारी भइरहेको जानकारी दिए। द्रुत परीक्षण किट उपयोग गर्न धेरै दक्ष जनशक्ति नचाहिने र फिल्डमा गएर १५ मिनेटमै नतिजा हेर्न सकिने जनस्वास्थ्य प्रयोगशालाकी निर्देशक डा. रुना झा बताउँछिन्। उनका अनुसार निश्चित मापदण्ड बनाएर पीसीआरमै नमुना परीक्षण गर्ने र मापदण्डमा नआउनेलाई दु्रत किटको माध्यमले परीक्षण दायरामा ल्याउँदा धेरै फाइदा हुने बताइन्। मंगलबार स्वास्थ्य तथा जनसंख्या मन्त्रालयले गरेको पत्रकार सम्मेलनमा उनले दु्रत परीक्षण किटको अन्य देशमा पनि प्रयोग भइरहेको उल्लेख गर्दै थोरै तालिम र छिटो हुने जनाइन्। ‘पीसीआरमा नआउने व्यक्तिलाई आरडीटी किटबाट परीक्षण गर्नुपरेको हो,’ उनले भनिन्। विशेषज्ञहरूले मुलुकमा पीसीआर र द्रुत परीक्षण (एन्टिबडी) किटको प्रयोगका लागि तुरुन्त निश्चित मापदण्ड बनाउनुपर्ने आवश्यकता औंल्याएका छन्। उनीहरूले द्रुत परीक्षण किट पीसीआर प्रविधि परीक्षणको विकल्प नभएको समेत बताएका छन्। ‘द्रुत परीक्षण किट (एन्टिबडी परिक्षण) बाट निगेटिभ आउँदा बिरामीलाई डिस्चार्ज गरिन्छ तर पीसीआरबाट नतिजा पोजिटिभ आएको घटना हामीले हालै देखिसकेका छौं,’ त्रिवि शिक्षण अस्पताल, बायो केमेस्ट्री विभागका प्रमुख डा.विनोदकुमार यादव भन्छन्, ‘यो द्रुत परीक्षण किटको माध्यमले कुनै व्यक्ति विशेषमा कोभिड–१९ रोग भए/नभएको पहिचान नगरौं।’ उनका अनुसार सरकारले हाल उपयोगमा ल्याएको द्रुत परीक्षण किट सर्भिलेन्स (निगरानी) का लागि मात्र प्रयोग गर्ने ‘जाँच’ हो। अर्थात् यो रोगबाट विगतमा ती व्यक्ति संक्रमित भए/नभएको जान्न मात्र यस्तो किटको प्रयोग हुने गरेको छ। विश्वमा समेत यस्तो किटको उपयोग रोगको ‘सर्भिलेन्स’ अर्थात् समुदायमा संक्रमण गए/नगएको थाहा पाउन मात्र गरिने औल्याउँदै डा. यादव भन्छन्, ‘विश्वव्यापी रूपमा समेत यस्तो किटको उपयोग कुनै व्यक्ति विशेषमा रोग छ वा छैन जान्न गरिँदैन।’ यो द्रुत परीक्षण किट ‘रोग पहिचान गर्नका लागि उपयुक्त नहुने’ भएकाले रोग पहिचानका लागि रियल टाइम पीसीआर नै प्रयोग गर्नु उपयुक्त देखिने उनी बताउँछन्। ‘विश्वव्यापी रूपमा पनि यही कुरा भइरहेको छ, यसैले द्रुत परीक्षण (एन्टिबडी) बाट पोजिटिभ–निगेटिभ जे आए पनि शंकास्पद बिरामीलाई डिस्चार्ज गर्नु हुँदैन,’ डा.यादव भन्छन्। सनसिटीका आशंकित २ जनामा पुष्टि र्‍यापिड डायग्नोस्टिक टेस्ट किट (आरडीटी) बाट कोभिड–१९ परीक्षण गर्दा पोजिटिभ रिपोर्ट आएपछि पाटन अस्पतालको आइसोलेसन वार्डमा भर्ना गरिएका एकै परिवारका तीन जनामध्ये दुई जनामा कोभिड–१९ को संक्रमण पुष्टि भएको छ। ५८ वर्षीय छोरा र ८१ वर्षीया आमामा पीसीआर परीक्षण गर्दा कोरोना संक्रमण रहेको पुष्टि भएको हो। यस्तै ५२ वर्षीया बुहारीको रिपोर्ट भने पोजिटिभ नदेखिएको स्वास्थ्य तथा जनसंख्या मन्त्रालयले फेसबुकमार्फत जानकारी दिएको छ। उनीहरू पेप्सीकोला टाउन प्लानिङस्थित सनसिटी अपार्टमेन्टको ब्लक ‘ए’ को १५ औं तलामा बस्दै आएका थिए। कागेश्वरी मनोहरा नगरपालिकाले सोमबार मूलपानीस्थित नगर अस्पतालमा विदेशबाट आएका ३६ जनाको परीक्षण गर्दा उनीहरूको रिपोर्ट पोजिटिभ आएको थियो। हाल कोभिड–१९ पोजिटिभ देखिएकाहरूको कन्ट्याक्ट ट्रेसिङ भइरहेको स्वास्थ्य मन्त्रालयले जनाएको छ। स्वास्थ्य मन्त्रालयका प्रवक्ता देवकोटाका अनुसार हाल शुक्रराज ट्रपिकल तथा सरुवा रोग अस्पतालमा २ जना, पाटन अस्पतालमा २ जना, धौलागिरि अस्पतालमा २ जना, सेती अस्पतालमा ५ जना र नारायणी अस्पतालमा ४ जना गरी १५ जना कोभिड–१९ संक्रमण देखिएका बिरामी अस्पतालमा भर्ना छन्। अस्पतालमा भर्ना रहेका सबै संक्रमितको स्वास्थ्य स्थिति सामान्य रहेको मन्त्रालयले जनाएको छ। हाल देशभर ५७७१ जना क्वारेन्टाइनमा रहेका छन् भने उपत्यकामा १२ र उपत्यकाबाहिर ८७ जना गरी जम्मा ९९ जना आइसोलेसनमा छन्। स्वास्थ्य मन्त्रालयले कोभिड–१९ परीक्षणको दायरा विस्तार गरिरहेको जनाएको छ। प्रकाशित : वैशाख ३, २०७७ १०:५०",
            "url": "https://ekantipur.com/news/2020/04/15/158692712500149572.html"
        },
        "20": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "सुरज कुँवर",
            "title": "वायुसेवा निगमको कार्यकारी अध्यक्षमा सुशील घिमिरे ",
            "text": " काठमाडौँ — तीन महिनादेखि रिक्त रहेको नेपाल वायुसेवा निगमको कार्यकारी अध्यक्षमा सरकारले पूर्व सचिव सुशील घिमिरेलाई नियुक्त गरेको छ । सरकारका एक मन्त्रीका अनुसार मंगलबारको मन्त्रिपरिषद्को बैठकले घिमिरेलाई कार्यकारी अध्यक्षमा नियुक्त गरेको हो। घिमिरेको पदावधिबारे भने खुलेको छैन। घिमिरे अघि निगमको कार्यकारी अध्यक्षमा प्रधानमन्त्री केपी शर्मा ओलीले निगम सञ्चालक समितिको अध्यक्षमा पर्यटन सचिव रहने व्यवस्था खारेज गर्दै महाप्रवन्धक सुगतरत्न कंसाकार भन्दा एक तहमाथि मदन खरेललाई ०७५ भदौमा कार्यकारी अध्यक्षमा नियुक्त गरेका थिए । तर उनी ४ वर्षे कार्यकाल पूरा नगरी ०७६ माघमा राजीनामा दिएर अष्ट्रेलिया लागेका थिए। घिमिर पर्यटन सचिव हुँदा १८ महिना निगम सञ्चालक समितिको अध्यक्ष भएका थिए। पर्यटन मन्त्रालयमा योगेश भट्टराई मन्त्री भएरआएपछि घिमिरेकै नेतृत्वमा गत साउनमा ५ सदस्यीय निगम सुधारका लागि कार्यदल गठन गरिएको थियो। उक्त कार्यदलले असोज १ गते विस्तृत प्रतिवेदन बुझाएको थियो। प्रकाशित : वैशाख ३, २०७७ ०९:५९",
            "url": "https://ekantipur.com/news/2020/04/15/158692406405091066.html"
        },
        "21": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "कृष्ण ज्ञवाली",
            "title": "भागेका अभियुक्तलाई लकडाउनभर सुविधा",
            "text": " काठमाडौँ — फौजदारी मुद्दाका आरोपितहरूले लकडाउनको अवधिभर पक्राउ नहुने सुविधा पाउने भएका छन् । सर्वोच्च अदालत र महान्यायाधिवक्ता कार्यालयले गरेका छुट्टाछुट्टै निर्णयअनुसार फरार प्रतिवादी जोडिएका मुद्दाको सुनुवाइ तत्काल प्राथमिकतामा नपर्ने भएको हो ।महान्यायाधिवक्ता कार्यालयले पनि गम्भीर प्रकृतिका कसुरको अनुसन्धानबाहेकको हकमा कसैलाई सकेसम्म पक्राउ नगर्ने नीति तय गर्न मातहतका सरकारी वकिल कार्यालय र प्रहरी मुख्यालयमा परिपत्र गरेको थियो। सर्वोच्च अदालतको निर्णयबाट सोमबार वितरित २४ बुँदे परिपत्रमा यसअघि नै फरार भएका वा अभियोगपत्रका साथ अदालतमा उपस्थित नभएका अभियुक्तहरूलाई सहुलियत दिइएको छ। परिपत्रअनुसार ‘यसअघि (लकडाउन हुनुअघि) नै अभियोगपत्र दर्ता भएका तर फरार रहेकाले पनि लकडाउन अवधिभर सहुलियत पाउने भएका छन्। परिपत्रमा भनिएको छ, ‘अदालतले आह्वान गरेको म्यादभित्र उपस्थित हुनुपर्ने र हाल फरार रहेको लकडाउन खुलेपछि बयान गराई थुनछेक गराउने प्रबन्ध मिलाउने।’ सर्वोच्च अदालतको यो निर्णयबाट सबैभन्दा बढी भ्रष्टाचार मुद्दाका आरोपितले सहुलियत पाउनेछन्। ललिता निवास प्रकरणमा मात्रै १ सय ७४ जना आरोपितहरू अदालतमा उपस्थित छैनन्। उपस्थित भएका एक जनालाई विशेष अदालतले पुर्पक्षका लागि थुनामा पठाएको छ। यसबाट सर्वोच्च अदालतले जोखिमका कारण लकडाउन अवधिभर पुराना फौजदारी मुद्दा सम्बोधन गर्न नसक्ने देखिन्छ। त्यसैगरी विभिन्न अदालतमा मुद्दा चलेका तर भागेर फरार भएका आरोपितलाई पनि प्रहरीले पक्राउ गर्ने छैन। महान्यायाधिवक्ता कार्यालयले नै गम्भीर किसिमको फौजदारी अभियोगबाहेक धरौटी लिएर छाड्न मिल्ने आरोपितलाई सहुलियत दिन परिपत्र गरेको थियो। मुद्दा चलेर फरार भएका आरोपितहरू अदालत गए पनि अहिले बयान र थुनछेक बहस हुने छैन। सर्वोच्च अदालतले लकडाउनपछि अघि बढेका फौजदारी मुद्दाको सुनुवाइमा पनि सावधानी र संयमता अपनाउने निर्णय गरेको छ। चार वा त्योभन्दा बढी न्यायाधीश हुने अदालतले कम्तीमा आधा न्यायाधीशलाई मात्रै अदालतमा पालैपालो उपस्थित गराउन निर्देशन दिएको छ। घरमै बसेर काम गर्न मिल्ने भए न्यायाधीश अनि कर्मचारीहरूले त्यो सुविधा पनि पाउने भएका छन्। संयुक्त इजलास हुने अदालतमा दुई न्यायाधीश बस्ने कुर्सी कम्तीमा एक मिटरभन्दा बढी फरकमा राख्नुपर्नेछ। संयुक्त इजलास उच्च अदालतदेखि सुरु हुन्छ। अदालतको इजलासमा बस्ने र परिसरमा रहने सबै जनशक्तिलाई मास्क अनिवार्य गरिएको छ। अदालत जाने सरोकारवालाले पनि अनिवार्य सेनिटाइजरको प्रयोग र मास्क लगाउन परिपत्र छ। कोरोना संक्रमण (कोभिड–१९) को लक्षणसँग मिल्ने रुघाखोकी, ज्वरो वा कुनै संक्रामक रोगको लक्षण देखिएमा अदालतभित्र प्रवेश नगर्ने/गर्न नपाउने व्यवस्था मिलाउने निर्णय भएको छ। यो परिपत्र न्यायाधीशदेखि कार्यालय सहयोगीको हकमा पनि लागू हुनेछ। सहायकस्तरका कर्मचारीहरूसमेत अदालत परिसरमा सामूहिक रूपमा नबसी दूरीमा बस्न परिपत्र भएको छ। परिपत्रअनुसार पक्राउ पुर्जीको समर्थन, म्याद थपका कामहरू अदालत खुलेको पहिलो समय (फस्ट आवर) भित्र गर्नुपर्नेछ। त्यसका लागि बिहान ११ बजेअघिको समय तोकिएको छ। अनि दिनभरको घटनामा बेलुकी ४ बजेपछि समय निर्धारण भएको छ। व्यक्ति पक्राउ परेपछि अदालतले गर्नुपर्ने पटक–पटकको म्याद थपको प्रक्रिया घटाउन परिपत्र छ। परिपत्रमा भनिएको छ, ‘जरुरी पक्राउ पुर्जीको समर्थन, म्याद थप र अभियोग दर्ता गर्दा प्रतिवादीलाई एकसाथ नल्याउने र दूरी कायम गर्न निर्देशन दिने।’ अभियोगपत्र दर्ताका क्रममा पनि सोही निर्देशन लागू हुनेछ। अभियोगपत्र दर्ता भएपछि त्यही दिन बयान गर्न सम्भव नभए थुनुवालाई तत्काल फर्काउनुपर्नेछ। अनि बयान गर्न असम्भव हुने भएमा भोलिपल्ट पनि उपस्थित गराउनुपर्ने बाध्यता हटेको छ। पूर्ण इजलासको बैठकअनुसार सर्वोच्चले हरेक दिन प्रतिइजलास बढीमा तीनवटा मुद्दा पेसीमा तोक्न निर्देशन दिएको छ। त्यस दिन तीन जना आरोपितको मात्रै बयान हुनेछ। प्रतिवादीलाई बिहानैदेखि अदालतमा ल्याएर उभ्याउनुको साटो समयतालिका मिलाएर मात्रै ल्याउने/लैजाने गर्नुपर्नेछ। सुनुवाइ गर्दा एक पटकमा पक्ष/विपक्षको एक–एकका दरले कानुन व्यवसायी संलग्न हुन पाउनेछन्। एउटा मुद्दामा दुई जनाभन्दा बढी कानुन व्यवसायीले बहस गर्न पाउने छैनन्। त्यसका लागि सम्बन्धित बार एसोसिएसनसँग समन्वय गर्न परिपत्र भएको छ। बहस पनि बढीमा २० मिनेटमा सक्नुपर्नेछ। अदालतमा उपस्थित हुन नचाहने कानुन व्यवसायीले लिखित रूपमा बहस पेस गर्ने वैकल्पिक सुविधा पाएका छन्। सर्वोच्च अदालतको पूर्ण बैठकले नागरिकको आधारभूत अधिकार जोडिएका सवाल सम्बोधन गर्नुपर्ने अनि फौजदारी न्यायप्रणाली पनि अवरुद्ध गर्न नहुने निष्कर्षका साथ यस्तो निर्णय गरेको हो। ‘न्यायिक प्रक्रियामा थुनामा रहेका मानिसहरूको बाँच्न पाउने हकको पनि संरक्षण गर्न राज्यका निकायहरूका तर्फबाट हरसम्भव प्रयास गरिनुपर्ने हुन्छ,’ परिपत्रमा भनिएको छ, ‘वैयक्तिक स्वतन्त्रतालगायतका न्यायसम्बन्धी हक अधिकारलाई निष्प्रभावी हुन नदिन लकडाउन (बन्दाबन्दी) को अवस्थामा पनि केही न्यूनतम न्यायिक सेवा प्रवाहलाई निरन्तरता दिनुपर्ने देखिएको हो।’ मुद्दाको अनुसन्धानका दौरान पक्राउ परेकालाई थुन्ने कि छाड्ने भन्नेमा अनुसन्धान अधिकारी र सरकारी वकिलको भूमिका हुन्छ। मुलुकी फौजदारी कार्यविधि संहिताको दफा १५ को यो व्यवस्थालाई प्रयोग गर्न पनि सर्वोच्च अदालतले ध्यानाकर्षण गराएको छ। यही विषयमा लकडाउनअघि महान्यायाधिवक्ता कार्यालयले गरेको निर्णयअनुसार अति जघन्य वा सांघातिक प्रकृतिका अपराधबाहेकमा आरोपितहरूलाई धरौटीमै छाड्ने रणनीति छ। जिल्ला अदालतको आदेश चित्त नबुझे आरोपित वा सरकारी वकिलहरू उच्च अदालत जान पाउँछन्। सर्वोच्च अदालतले त्यस्ता निवेदनमा ‘थुनुवा भएका’ मुद्दाको मात्रै सम्बोधन गर्ने भएको छ। त्यस्ता मुद्दाको सुनुवाइ स्थगितको निवेदन पनि इमेल वा फ्याक्सबाट गर्न सकिने भएको छ। अब भिडियोबाट बहस सर्वोच्च अदालतले अदालतमा उपस्थित नभई मुद्दाको बहस/पैरवी गर्न चाहने कानुन व्यवसायीहरूलाई ‘भिडियो कन्फरेन्स’ को सुविधा दिने निर्णय गरेको छ। गत शुक्रबारको निर्णय देशभरका अदालतहरूमा परिपत्र गर्दै सर्वोच्च अदालतले अदालतमा उपस्थित नभई बहस गर्न चाहने कानुन व्यवसायीहरूका लागि इमेलबाट बहसका बुँदाहरू मेल गरेर पठाउने वा ‘भिडियो कन्फरेन्स’ बाट बहस गर्ने सुविधा दिने निर्णय गरेको हो। सर्वोच्च अदालतको पूर्ण बैठक (फुल कोर्ट) बाट निर्णय गराई सोमबार देशभरका न्यायालयमा वितरित परिपत्रमा भनिएको छ, ‘कुनै कानुन व्यवसायीले सशरीर उपस्थित नभई इमेल वा सम्भव भए भिडियो कन्फरेन्ससमेतका माध्यमबाट पनि बहस–बुँदा प्रस्तुत गर्न सक्ने प्रबन्ध मिलाउने।’ ‘सम्भव भएसम्म’ भन्ने शब्दावली प्रयोग गरेकाले भिडियो कन्फरेन्सबाट बहसको व्यवस्था सबैतिर एकसाथ लागू हुन असम्भवजस्तै देखिन्छ। सर्वोच्च अदालतका मुख्य रजिस्ट्रार नृपध्वज निरौलाले सोमबार जारी गरेको परिपत्रमा भनिएको छ, ‘सुनुवाइका निम्ति सम्भव भएसम्म’ फोन, इमेल फ्याक्स आदिको उपयोग गर्ने। सशरीर उपस्थितिलाई अनिवार्य नगर्ने वा न्यूनीकरण गर्ने।’ इन्टरनेट र टेलिकम सेवा प्रदायकहरूको ‘फोर जी’ सेवा विस्तार भएका ठाउँमा सहजै यो व्यवस्था कार्यान्वयन हुनेछ। तर केही दुर्गमका जिल्लाहरूमा भने कार्यान्वयन गर्न कठिन हुनेछ। ‘भिडियो कन्फरेन्स’ का लागि कम्तीमा पनि सर्वोच्च अदालतका इजलास अधिकृत अनि बहस गर्ने कानुन व्यवसायीहरूले स्मार्ट फोन प्रयोग गर्नुपर्छ। ल्यापटप वा डेस्कटपबाट पनि भिडियो बहस गर्न सकिने भए पनि इजलासको बनावटअनुसार त्यसको व्यवस्थापन गर्न कठिन हुने देखिन्छ। सर्वोच्च अदालतले आफ्ना नियमित आवधिक योजनाहरूमा नै देशभरका अदालतमा ‘भिडियो कन्फरेन्स’ बाट मुद्दाको बहस गर्न लगाउने लक्ष्य राखे पनि त्यसको कार्यान्वयन भएको थिएन। अदालतमा उपस्थित नभई इमेलबाटै मुद्दाको बहसका क्रममा पेस गरिने नोट लिखित रूपमा पठाउने सुविधा भने दुवै पक्षका कानुन व्यवसायीले चाहेमा तत्काल कार्यान्वयन हुने देखिन्छ। प्रकाशित : वैशाख ३, २०७७ ०९:४३",
            "url": "https://ekantipur.com/news/2020/04/15/158692312177148903.html"
        },
        "22": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "कान्तिपुर संवाददाता",
            "title": "टोखाको सपनतीर्थ मेला र बिस्केट जात्रा स्थगित",
            "text": " काठमाडौँ — लिच्छविकालीन संस्कृति र परम्परा बोकेको टोखाको सपनतीर्थ मेला र बिस्केट जात्रा यसपाली स्थगित गरिएको छ ।कोरोना भाइरसको रोकथाम तथा न्यूनीकरणका लागि नेपाल सरकारले आह्वान गरिएको लकडाउनलाई पालना गर्दै यहाँका ऐतिहासिक तथा धार्मिक मेला तथा जात्रा स्थगित गरिएको न्हुजः खलः, टोखाका अध्यक्ष दिपेन्द्र श्रेष्ठले बताए। वैशाख १ गते टोखा नगरपालिका २ स्थित सपनविनायक अगाडि रहेको प्रख्यात सपनतीर्थमा स्नान गर्दा कुष्ठरोगलगायतका रोगहरु नाश हुने जनविश्‍वास रहेको छ। यहाँ रहेक वर्ष वैशाख १ गते ५० हजारदेखि एक लाखको हाराहारीमा दर्शनार्थी मेला भर्न र सपनतीर्थमा स्नान गर्न आउने गर्दछन्। साथै नेवार वस्ती भएका ठाउँहरु धर्मस्थली, मनमैजु, कीर्तिपुर, भक्तपुर, ललितपुरलगायतबाट सांस्कृतिक बाजागाजाका साथ यहाँ मेला भर्न आउने चलन छ। तर यसपाली भने सपनतीर्थ गुठीले गएराति १२ बजे सपनविनायकको पूजाआजा गर्ने बाहेक अन्य धार्मिक र सांस्कृतिक परम्परागत कामहरु सम्पूर्ण रुपमा स्थगित गरिएको छ। साथै धर्मालम्बी आउने सम्भावनालाई मध्यनजर गर्दै स्थानीयवासीलाई यसपाली मेलामा सहभागी नहुन टोखा नगरपालिकाले माइकिङ गरी सार्वजनिक अपिल गरेकाे थियो। सपनतीर्थ मेलालगत्तै वैशाख १ देखि ४ गतेसम्म मनाइने टोखाको बिस्केट जात्रा पनि कोरोनाका कारण स्थगित गरिएको हो। यस जात्रामा टोखामा महत्वपूर्ण मानिने शक्तिकेन्द्रहरु शिव, सरस्वती, गणेश, चण्डेश्वरी, इन्द्रायणीलगायत हिन्दु देवीदेवताहरुको खट बनाइ जात्रा गर्ने चलन छ। साथै, बिस्केट जात्राका क्रममा स्थानीयवासीलाई रोग, व्याधि, दुःखबाट बचाउन विभिन्न शक्तिपिठहरुमा होम गर्ने चलन पनि रहिआएको छ। यसपाली भने सबै देवता गुठीका सीमित मानिसहरु बसि आ–आफ्नो शक्तिपिठहरुमा क्षमापूजा र होम गरी जात्रा स्थगित गर्ने व्यवस्था मिलाइएको छ। धार्मिक आस्थाका कारण गुभाजुबाट गराइने क्षमापूजा र होममा समेत मानिसको भीड नलागोस् भन्ने मनसायले ती पूजाहरु वैशाख १ गते मध्यरातमा गरिएको थियो। यी सबै जात्राहरुको व्यवस्थापन गर्न टोखामा दर्जनौं गुठी, खलः र समूहहरु सयौं वर्षदेखि क्रियाशील छन्। प्रकाशित : वैशाख ३, २०७७ ०९:३१",
            "url": "https://ekantipur.com/news/2020/04/15/15869223670597193.html"
        },
        "23": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "गणेश राई, सुदीप कैनी",
            "title": "अनलाइनबाटै उच्च शिक्षा",
            "text": " काठमाडौँ — कोभिड–१९ को जोखिमले मुलुक लकडाउनमा रहेका बेला विश्वविद्यालयहरूले शिक्षण गतिविधि अनलाइनबाट सुरु गरेका छन् । विश्वविद्यालयले चैत, वैशाख र जेठका पूर्वनिर्धारित परीक्षा तालिका भने स्थगित गरेका छन् । सुदूरपश्चिमाञ्चल विश्वविद्यालयका इन्जिनिरिङ संकाय र सिभिल इन्जिनिरिङ विभागले आइतबारबाट अनलाइन कक्षा सुरु गरेका छन्। शिक्षा मन्त्रालय, उपकुलपति, डिनको निर्देशन तथा विभागीय छलफलबाट अनलाइन कक्षा चलाउने निर्णय भएको ती विभागले जनाएका छन्। अनलाइन कक्षाहरूको समय तालिका प्रत्येक कक्षाका विद्यार्थी प्रतिनिधिमार्फत उपलब्ध गराइने विभागीय प्रमुख तोरणप्रसाद भट्टले जनाएका छन्। लकडाउन भएपछि अरू विश्वविद्यालले पनि शिक्षण पद्धतिमा प्रविधिको प्रयोगमा अग्रसरता देखाएका छन्। खुला मोडलबाट पठनपाठन गर्ने/गराउने नेपाल खुला विश्वविद्यालय दुई वर्षदेखि सञ्चालनमा छ। यसबाहेक त्रिभुवन, काठमाडौं, कृषि तथा वन विज्ञान विश्वविद्यालयले अनलाइनबाटै पठनपाठन थालेका छन्। त्रिभुवन र खुला विश्वविद्यालयले संस्थागत रूपमै अनलाइनका माध्यमबाट कक्षा सुरु गरेका हुन्। अन्यमा अध्यापकहरूले सक्रिय भएर विद्यार्थीलाई इन्टरनेटको माध्यमबाट सिकाइरहेका छन्। संस्कृत, पूर्वाञ्चल, पोखरा, मध्यपश्चिम र लुम्बिनी बौद्ध विश्वविद्यालयले अनलाइन कक्षा चलाउन तयारी थालेको जनाएका छन्। त्रिभुवन विश्वविद्यालयले धेरै वर्षदेखि दूर शिक्षाबाट शिक्षण गर्दै आएको भए पनि सबै संकायका विषयलाई प्रविधिमैत्री तुल्याउन सकेको छैन। तर अब हरेक विषय प्रविधिमैत्री तुल्याउने तयारीमा जुटेको त्रिविका शिक्षाध्यक्ष शिवलाल भुसालले बताए। त्रिविको केन्द्रीय विभागका विज्ञान, व्यवस्थापन, मानविकी संकायले अनलाइनबाट पढाइ थालेको उनले जानकारी दिए। ‘सम्भव भएसम्म अनलाइन कक्षा चलाउने, सम्भव नहुने ठाउँमा तयारी अघि बढाउँदै लैजाने कुराकानी भएको छ,’ शिक्षाध्यक्ष भुसालले भने। उपत्यकाका सरस्वती, पाटन र नेपाल कमर्स क्याम्पसले अनलाइनबाट अध्यापन थालेका छन्। उपत्यका बाहिरका क्याम्पसहरूले पनि कक्षा चलाउन प्रक्रिया अघि बढाएको शिक्षाध्यक्ष भुसालले बताए। उनका अनुसार पहिलो चरणमा स्नातकोत्तर तहको कक्षा अनलाइनबाट चलाउने र क्रमश: स्नातक तहको कक्षा पनि सुरु गर्दै जाने गृहकार्य गरिएको छ। ‘कोर्स बाँकी भएका कक्षाहरू अनलाइनबाटै सिध्याउन भनेका छौं,’ उनले भने। लकडाउनले शैक्षिक कार्यक्रमसमेत बन्द गरेको खुला विश्वविद्यालयले पनि मंगलबारबाट अनलाइन पठनपाठनलाई निरन्तरता दिएको छ। विश्वविद्यालयले सूचना जारी गरेर अनलाइन शिक्षण र प्रशिक्षण जारी राख्ने जनाएको छ। केन्द्रीय कार्यालय बन्द रहे पनि विगतमा जस्तै अनलाइन कक्षालाई निरन्तरता दिने रजिस्ट्रार कमल ढकालले बताए। काठमाडौं विश्वविद्यालयमा ६ प्राध्यापकले अनलाइन कक्षा चलाएका छन्। प्राध्यापक बालचन्द्र लुइँटेलले स्नातकोत्तर तहमा शिक्षाशास्त्रका विद्यार्थीलाई घरमै बसेर पढाउने गरेका छन्। प्राध्यापक मनीष पोखरेलले कम्प्युटर, प्राध्यापक भोला थापाले मेकानिकल र उपप्राध्यापकद्वय अनिश घिमिरे र विकास अधिकारीले वातावरण इन्जिनियरिङको अध्यापन अनलाइनबाट गराइरहेका छन्। ‘लकडाउन अनिश्चित बन्दै गएपछि पठनपाठनलाई निरन्तरता दिनुपर्छ भनेर समय तालिका बनाएरै पढाइ थालेका हौं,’ अधिकारीले कान्तिपुरसँग भने। हरेक दिन निश्चित समय कक्षा सञ्चालन गरिने उनीहरूले बताए। कृषि तथा वन विज्ञान विश्वविद्यालयले पनि अनलाइनबाट कक्षा सञ्चालन गर्न पदाधिकारीबीच छलफल अघि बढाएको उपकुलपति शारदा थपलियाले जानकारी दिइन्। स्नातकोत्तर तहमा भने थोरै विद्यार्थी रहेकाले अनलाइनबाट पढाइ थालेको उनले जनाइन्। ‘विद्यार्थी दुर्गममा छन्, उनीहरूलाई कसरी इन्टरनेटको पहुँचमा ल्याउन सकिन्छ भनेर अध्ययन थालेका छौं,’ उनले भनिन्। सबैजसो विश्वविद्यालयका पदाधिकारीले स्काइप मिटिङ बसेर अनलाइन माध्यममा जाने विकल्पबारे अध्ययन गरिरहेको जनाएका छन्। अनलाइनबाटै कक्षा सञ्चालन गर्न सके पनि प्रयोगात्मक कक्षा र परीक्षा सञ्चालन गर्न सम्भव नहुने उपकुलपति थपलियाले बताइन्। उनले भनिन्, ‘कोर्स बाँकी रहेका कक्षाको पढाइ अनलाइनबाट गर्न प्राध्यापकहरूलाई निर्देशन दिइएको छ।’ सुदूरपश्चिम विश्वविद्यालयले सिभिल इन्जिनियरिङ विषयको पठनपाठन अनलाइनबाट सुरु गरिएको र अन्य संकाय तथा विषयका लागि अध्ययन थालेको उपकुलपति अमरराज जोशीले जनाए। ‘हाम्रा क्याम्पस र विद्यार्थी दुर्गम भेगमा मात्रै छन्,’ उनले भने, ‘इन्टरनेटलाई उपयोग गरेर कसरी कक्षा लिन सकिन्छ भन्ने प्रयास गरिरहेका छौं।’ सुदूरपश्चिम प्रदेश कोभिड–१९ संक्रमणको जोखिम उच्च रहेकाले प्राध्यापक र विद्यार्थीलाई स्वयंसेवकका रूपमा आफ्नो क्षेत्रमा परिचालन हुन निर्देशन दिइएको छ। विश्वविद्यालयका इन्जिनियिरङ युनिटका प्राध्यापक, विद्यार्थीले कोभिड–१९ को टेस्ट बुथ बनाएर महाकाली अस्पताललाई हस्तान्तरण गरेका छन्। माइक्रोबायोलोजी समूहका विद्यार्थीले सेनिटाइजर उत्पादन थालेको जोशीले जनाए। ‘हाम्रा १५ क्याम्पसमध्ये अधिकतरमा क्वारेन्टाइन बनाइएको छ, अनलाइनमा कसरी जान सकिन्छ भनेर छलफल गरिरहेका छौं,’ उनले भने। पूर्वाञ्चल विश्वविद्यालयले पनि एमफिलको कक्षा अनलाइनबाट सुरु गरेको छ। स्नातकोत्तर र स्नातक तहको पढाइसमेत अनलाइनमा लैजान पदाधिकारीबीच छलफल चलिरहेको रजिस्ट्रार प्रमिला भण्डारीले जानकारी दिइन्। विश्वविद्यालयले डिन कार्यालय, क्याम्पस, प्राध्यापकसँग कार्ययोजना मागेर अनलाइन कक्षा सञ्चालनको सम्भावना अध्ययन भइरहेको जनाएको छ। प्रकाशित : वैशाख ३, २०७७ ०९:२२",
            "url": "https://ekantipur.com/news/2020/04/15/158691936559985549.html"
        },
        "24": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "जयसिंह महरा",
            "title": "‘सांसदले पाएको बजेटबाट विकासका काम हुने अवस्था रहेन, कोरोना कोषमा राख्‍नुपर्छ'",
            "text": " काठमाडौँ — निर्वाचित सांसदहरूले प्राप्त गर्दै आएको ‘स्थानीय पूर्वाधार विकास साझेदारी कार्यक्रम’को चालु आर्थिक वर्षको रकम ‘कोरोना भाइरस संक्रमण रोकथाम तथा उपचार कोष’मा राख्न संसदको कार्यव्यवस्था परामर्श समितिमा सहमति जुटेको छ । प्रतिनिधिसभामा प्रतिनिधित्व गर्ने सबै राजनीतिक दलहरूले निवार्‌चित प्रत्येक सांसदले प्राप्त गरेको ६ करोड रकमको काम हुन बाँकी रकम कोरोना कोषमा राख्न समर्थन जनाएका हुन् ।प्रतिनिधिसभाको कार्यव्यवस्था परामर्श समितिको मंगलबार बसेको बैठकमा उक्त कोषको रकम संचालनबारे सभामुख अग्निप्रसाद सापकोटालाई सरकारसँग छलफल गर्न दलहरूले सुझाव दिएका छन् । ‘निर्वाचन क्षेत्र पूर्वाधार विकास कार्यक्रममा खर्च नभएको रकम कोरोना भाइरस संक्रमण रोकथाम, नियन्त्रण तथा उपचार कोषमा उपलब्ध गराउन उपयुक्त हुने,’ विषयमा सबै राजनीतिक दलबाट सुझाव आएको परामर्श समितिको बैठकपछि संघीय संसद सचिवालयले जारी गरेको विज्ञप्तिमा भनिएको छ । कार्यव्यवस्था परामर्श समितिमा भएको निर्णयबारे सत्तारुढ दल नेकपा सचेतक शान्ता चौधरीले भनिन्, ‘स्थानीय पूर्वाधार विकास साझेदारी कार्यक्रमको विषयमा गम्भीरतापूर्वक कुरा उठेको थियो । सकेसम्म अहिले विकास निर्माणको काम अगाडि बढ्लाजस्तो नदेखिएपछि त्यो पैसा कोरोना कोषमा राख्ने विषयमा सबै एकमत हुनुभयो र सभामुखले पनि सहमति जनाउनुभएको छ ।’ जनता जीवन रक्षा गर्नका लागि उक्त रकम प्रयोग हुन दिनुपर्नेमा सबैको एकमत रहेको उनले जानकारी दिइन् । ‘यतिबेला विकास निर्माणको काम हुँदैन । सबैभन्दा पहिला जनता जोगाउने हो । जनता जोगाउनका लागि उक्त रकम प्रयोग गर्न दिनुपर्छ भन्नेमा कसैको पनि दुईमुख भएन’ उनले भनिन् । प्रमुख प्रतिपक्ष कांग्रेसका प्रमुख सचेतक बालकृष्ण खाँणले बजेट अभावमा जनतालाई स्वास्थ्य उपचार अभाव नहोस् भनेर चालु आर्थिक वर्षकै रकम रकमान्तर गरेर प्रयोग गर्नेबारे सहमति जुटेको बताए । ‘सांसदहरूले प्राप्त गर्ने खर्च हुन बाँकी रकमबाट काम हुने अवस्था रहेन । त्यो रकमलाई रकमान्तर गरेर कोभिड– १९ रोकथाम, नियन्त्रण कोषका लागि दिन उपयुक्त हुन्छ । कोरोना भाइरस नियन्त्रणका लागि सरकारसँग बजेट भएन, पुगेन नभनोस् भनेर यो रकम दिन जरुरी छ’ उनले भने । चालु आर्थिक वर्षको जुनसुकै शिर्षकको रकम रकमान्तर गरेर भए पनि सरकारले संचालन गर्न सक्नेबारे प्रतिपक्षले सुझाव दिएको उनले बताए । राजपा संसदीय दलका प्रमुख सचेतक लक्ष्मणलाल कर्णले उक्त विषयमा सहमति जनाएकोबारे भने, ‘कार्यक्रम संचालित अवस्थामा छन् । परिचालन नभएको रकम कोरोनाको लागि राहत कार्यका लागि दिने भन्ने विषयमा सरकारसँग छलफल गर्ने कुरा भएको हो ।’ सांसदले निर्वाचन क्षेत्र विकासका लागि पाउने रकम स्थानीय तहमा गइसकेकाले त्यहाँबाट कसरी ल्याउने भन्नेबारे सभामुखले सरकारसँग छलफल गर्ने उनले बताए । ‘त्यो बजेट सांसदले संचालन गर्ने होइन, स्थानीय तहमा गएको छ । स्थानीय तहहरूले कति संचालन गरेको छ र कति बाँकी छ भन्ने खोज्ने भन्नेमा सहमति भएको छ,’ उनले भने,‘ अहिले ठूलो रकम संचालन गर्न बाँकी रहेको होला । त्यो रकमलाई सरकारले कसरी संचालन गर्न सकिन्छ भन्नेबारे सभामुखले नै सरकारसँग छलफल गरेर व्यवस्थित गर्ने भन्ने निचोड निस्किएको हो ।’ 'प्रतिपक्षले सहयोग गर्दा पनि सरकार पारदर्शी भएन' संसद अधिवेशन अन्त्य भएको र संसदीय समितिका बैठक पनि बस्न नसकेको अवस्थामा संसदको भूमिका कसरी प्रभावकारी बनाउने भन्ने बारेको छलफलमा कांग्रेसले सरकार पारदर्शी नभएको बताएको थियो । खासगरी सरकारले चीनबाट खरिद गरेर ल्याएका स्वास्थ्य सामग्रीमा अनियमितता र ती सामग्रीको गुणस्तरका विषयमा कार्यव्यवस्था समितिमा प्रतिनिधित्व गर्ने कांग्रेस सांसदहरूले प्रश्न उठाएका थिए । प्रमुख सचेतक खाँणले भने, ‘चीनबाट ओम्नीले ल्याएको सामग्री प्रयोगशालामा परीक्षण नगरी प्रयोगमा ल्याइएको बारे कांग्रेसले प्रश्न उठेको थियो । सुरुमा सरकारी निकायले प्रयोग गर्न हुन्न भन्यो र अहिले प्रयोगमा ल्याएको छ । जुन कम्पनिलाई रातारात सामग्री खरिद गर्न दिइयो त्यो कम्पनीले सबै सामान पनि ल्याएन र गुणस्तरीय सामान पनि ल्याएन । सरकारले झनै नाटकीय ढंगले ठेक्का रद्दा गरी स्वास्थ्य सामग्री आउने वातावरण पनि बनाएन । यो विषय गम्भीर छ ।’ ओम्नीले ल्याएको किटबाट परीक्षण गर्दा कोरोना संक्रमण नभएकोलाई भएको र भएकोलाई नभएको भन्ने रिजल्ट दिइरहेको भन्दै कांग्रेसले प्रश्न उठाएको थियो । ‘कोरोना नलागेकोलाई सकारात्मक देखाए त केही भएन, दोस्रो चरणबाट नकारात्मक आइहाल्ला तर संक्रमण भएकोलाई नकारात्मक देखायो र त्यो मान्छे समाजमा केही भएको छैन भनेर घुलमिल भयो भने अवस्था के हुन्छ ?’ उनले भने । ओम्नीलाई स्वास्थ्य सामग्री खरिद गर्न दिँदा अनियमितता भएको विषय अहिले छायाँमा परे पनि संसद सुरु भएपछि उठ्ने खाँणले बताए । ‘अनियमितता भएका विषयमा संसद सुरु भएपछि उठ्छन् र छानबिन हुन्छ । जे भएको हो त्यो सबैका अगाडि प्रष्ट छ,’ उनले भने, ’अहिले उपचारमा र सुरक्षामा खटिएकाको मनोबल बढाउने, सरकारले दृढतापूर्वक निर्णय गर्ने र सबै एक भएर कोरोनाको सामना गर्नुपर्छ भन्ने कुरा राख्यौं ।’ भारतबाट आएर सीमानामा रोकिएका नेपालीलाई क्वारेन्टाइनमा राख्न पनि कांग्रेसले सरकारलाई सुझाव दिएको थियो । सीमा कडाइ गर्नुपर्ने तर भारततीर बसेका सयौं नेपालीलाई ल्याउनुपर्ने कांग्रेस सांसद दिलेन्द्रप्रसाद बडूको माग थियो । प्रतिपक्षले सरकारलाई भरपूर सहयोग गरिरहेका बेला पारदर्शिता अपनाएर विवाद नआउने गरी काम गर्नुपर्ने कांग्रेसको भनाइ थियो । लकडाउन थप्दा एक्सन प्लान पनि सार्वजनिक गर्नुपर्ने कांग्रेसले सरकारलाई सुझाव दिएको थियो । त्यस्तै, संसदीय संयन्त्रहरूलाई महामारीको बेलामा प्रभावकारी रूपमा संचालन गर्नुपर्ने सांसदहरूको भनाइ थियो । संघ, प्रदेश र स्थानीयको समन्वय हुनुपर्ने, न्यून आय भएका दैनिक ज्यालादारीमा काम गर्ने मजदुरहरूको समस्यालाई तत्काल सम्बोधन गर्नुपर्ने, स्वास्थ्य र सुरक्षाको क्षेत्रमा काम गर्ने जनशक्तिलाई विश्वासमा लिन उनीहरूको सुरक्षा र उत्प्रेरणाको आवश्यक व्यवस्था गर्नुपर्ने लगायतका विषय बैठकमा उठेका थिए । संसदीय समितिहरूका बैठक बस्नेबारे पनि कार्यव्यवस्था परामर्श समितिमा छलफल भएको थियो । संसदीय समितिका भर्चुअल मिटिङ बस्नका लागि प्रतिनिधिसभा नियमावली संशोधन गर्नेबारे पनि छलफल भएको थियो । त्यसका लागि संसद सचिवालयले आफ्नै सफ्टवेयर बनाउने भएको छ ।  प्रकाशित : वैशाख ३, २०७७ ०९:१८",
            "url": "https://ekantipur.com/news/2020/04/15/158692159883246201.html"
        },
        "25": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "गंगा बीसी",
            "title": "जसले त्रासका बेला आशा जगाए",
            "text": " काठमाडौँ — ‘समाज बचे पो राजनीति बच्छ’ भन्दै स्थानीय तहका जनप्रतिनिधि कोरोनाविरुद्ध मैदानमा छन् । जनतालाई घर–घरमा बस्न भनेर उनीहरू संक्रमण रोकथाम र राहत वितरणमा जुटेका छन् ।   ‘देश र गाउँ लक्ड हुनुपर्ने बेला हामी नै लक्ड भयौं भने कसले काम गर्ने ? त्यसैले अरूलाई घरभित्र बस्नुस् भन्दै कोरोना रोकथामका लागि मैदानमा आएका छौं,’ जुम्लाको चन्दननाथ नगरपालिकाका मेयर कान्तिका सेजुवालले टेलिफोनमा भनिन्, ‘अहिलेको मुख्य काम संक्रमणबाट जनतालाई बचाउनु हो । यसैका लागि जोखिम मोलेर काम गरिरहेका छौं ।’ यसबीचमा उनले आफ्नो पनि कोभिड–१९ परीक्षण गराएकी छन् । बिहानदेखि बेलुकासम्म नगरपालिकामा कोरोना संक्रमण रोकथामका लागि खटिरहेको उनले सुनाइन् । ‘काम गरेर देखाउने बेला यही हो,’ उनले भनिन् । स्थानीय तहका जनप्रतिनिधिलाई यसै पनि काम गरेर देखाउने चुनौती थियो । मतदाताले धेरै प्रश्न पनि उनीहरूलाई नै गर्छन् किनकि उनीहरू दैलोका सरकार हुन् । ‘दैलोकै सरकारमाथि जनताको बढी आसा र भरोसा हुने रहेछ,’ भरतपुर नगरपालिकाकी मेयर रेणु दाहालले भनिन्, ‘त्यसकारण हामीले कोरोना रोकथामका लागि काम गरेर देखाउनुपर्ने थियो, देखायौं पनि ।’ उनले कोरोना संक्रमण रोकथामविरुद्ध काम गर्दै जाँदा थप उत्साह थपिएको बताइन् । भरतपुर महानगरपालिका र चन्दननाथ नगरपालिकाका प्रमुख र उपप्रमुख दुवै महिला हुन् । उनीहरू सँगसँगै मैदानमा खटिएका छन् । कोभिड–१९ को संक्रमणले संघीय सरकार, प्रदेश र स्थानीय सरकारलाई भूकम्पभन्दा बढी हल्लाइदिएको छ । सरकार गठन भएको दुई वर्ष पार गरेपछि केही सुस्ताएका सरकारहरू एकाएक जागेका छन् । खासगरी प्रदेश र स्थानीय सरकारले आफ्नो कार्यकारी अधिकार प्रयोग गरेर कोरोनाविरुद्ध लडाइँ जारी राखेका छन् । यसरी काम गर्न पाउनु नै संघीयताको मर्म हो । ७ प्रदेश र ७ सय ५३ स्थानीय सरकारका लागि संघीयता ‘बरदान’ सावित भएको छ । कोराना संक्रमणको जोखिम भएपछि स्थानीय सरकारले बजेट छुट्याए, कार्यविधि बनाए अनि काम थाले । डोटीको दिपायल सिलगढी नगरपालिकाकी मेयर मञ्जु मलासीलाई यतिबेला सिंहदरबार गाउँगाउँमा पुगेको खास महसुस भएको बताइन् । स्थानीय सरकारले कोरोना रोकथामका लागि साँच्चै विगतको सिंहदरबारजस्तै कार्यकारी भूमिकामा काम गरिरहेका छन् । ‘पहिला–पहिला गाउँगाउँमा सिंहदरबार भनियो, देशमा कोरोना आएपछि बल्ल सिंहदरबार गाउँगाउँमा पुग्यो,’ उनले आइतबार बिहान राहत वितरणका लागि बैठक बसिरहेका बेला टेलिफोनमा भनिन्, ‘यतिबेला स्थानीय सरकारले काम गर्न कसैको गुहार माग्नुपरेको छैन ।’ उनले स्थानीय सरकारलाई कार्यकारी अधिकार भएकाले कोरोना रोकथामका लागि काम गर्न अप्ठ्यारो नभएको अनुभव सुनाइन् । ‘जसरी पनि कोरोना नियन्त्रण गर्ने हो, यसका लागि आफैं निर्णय गर्ने हो,’ उनले थपिन्, ‘यो कार्यक्रमका लागि कार्यपालिका बैठकबाट खर्चको बन्दोबस्त भइरहेको छ ।’ ढोकैमा सरकार, काम गर्ने अवसर स्थानीय सरकारलाई यो काम गर्ने अवसर पनि हो । उनीहरूका लाइफलाइनका रूपमा वडा कार्यालय कार्यरत छन् । कोरोनाबारे पालिकाले गरेका हरेक निर्णय कार्यान्वयन गराउने काम वडाको हो । तत्कालीन स्थानीय तह पुन:संरचना आयोगका अध्यक्ष बालानन्द पौडेलले स्थानीय तहको काम यतिबेला प्रभावकारी देखिएको बताए । उनले स्थानीय सरकारका वडाहरूको काम ‘डेलिभरी प्वाइन्ट’ का रूपमा प्रभावकारी भएको बताए । ‘स्थानीय तह पुन:संरचना गर्दा वडामा पाँच जना जनप्रतिनिधि बढी हुन्छन् कि जस्तो लागेको थियो, जे काम आयोगले गरेछ ठीक गरेछ भन्ने यतिबेला पुष्टि भयो,’ उनले भने, ‘स्थानीय तह पुन:संरचनाको औचित्य पुष्टि भयो ।’ उनले भूकम्पका बेला स्थानीय जनप्रतिनिधि नभएकाले प्रभावकारी काम हुन नसकेको बताए । ‘यसपटक संघले स्थानीय तहलाई गाइडलाइन बेलैमा दिएको भए अझ राम्रो काम हुन्थ्यो,’ उनले भने । पूर्वसामान्य प्रशासनमन्त्री एवं नेकपाकी नेत्री पम्फा भुसालले संघीयताको मुख्य मर्म नै ढोकैमा सरकार भएकाले यतिबेला काम गर्न सहज भएको बताइन् । ‘यतिबेला हरेक स्थानीय तहमा ढोकैमा सरकार छन्, उनीहरू आफ्नो गाउँमा कोरोना रोकथामका लागि कम्मर कसेर लागेका छन्,’ उनले भनिन्, ‘उनीहरूसँग संविधानले दिएको अधिकार छ, त्यो अधिकार यतिबेला प्रयोग गर्न सजिलो भयो । ढोकैमा सरकार नभएको भए, यतिबेला काम गर्न गाह्रो हुन्थ्यो ।’ उनले काम गर्न कसैको आदेश कुर्नुनपर्ने बताइन् । बडिमालिका नगरपालिकाका मेयर पदम बडुवालले जनता त्रसित भएका बेला जनप्रतिधिको आश्वासनले ठूलो काम गरेको अनुभव सुनाए । ‘तपाईंहरू नआत्तिनुस्, हामी छौं भनेपछि जनतालाई ठूलो भरोसा हुँदोरहेछ,’ उनले भने । उनले भनेजस्तै यतिबेला ६ हजार ७ सय ४३ वडा पूर्णरूपमा कोरोनाविरुद्ध क्रियाशील छन् । सजिलो काम, ठूलो फाइदा स्थानीय सरकार मुलुक लकडाउन हुनुअघि जागेको देखिन्छ । मुलुकमा संक्रमणको त्रास फैलिएपछि उनीहरूले पहिला कोरोनासम्बन्धी जनचेतना फैलाए । त्यसमा साबुन पानीले हात धुने, सामाजिक दूरी राख्ने, घर, ट्वाइलेट सफा राख्ने अभियान चलाए । दुर्गम क्षेत्रमा कोरोनाको त्रास नआएको भए यो अभियान खासै प्राथमिकतामा पर्ने थिएन । ‘कोरोनाले हामीलाई धेरै काम गर्न सिकायो, हामीले व्यावहारिक अभियान चलाउन पायौं,’ बाजुराको बडिमालिका नगरपालिकाका पदम बडुवालले भने, ‘साबुन पानीले हात धुनुस्, घरआँगन लिपपोत गरी सफा राख्नुस् । टाढाटाढा बस्नुस् भन्ने कुरा सिकाउन पाउनु अवसर हो ।’ यी कुरा सामान्य काम लागे पनि कोरोना संक्रमण रोक्नका लागि ठूलो अभियान थियो । सुरुमा त गाउँलेले हात धुने कुरा सिकाउँदा हल्का रूपमा लिएको अनुभव जनप्रतिनिधिसँग छ । ‘कोरोना रोक्न यति सजिलो काम छ, गरौं सबैले भनेपछि मान्न थाले,’ उनले सुनाए, ‘अरू बेलाजस्तो गाउँमा हेलमेल नगरौं । आ–आफ्नो काम घरमै, बारीमै बसेर गरौं भन्यौं ।’ जतिबेला संघीय र प्रदेश सरकार तातेका थिएनन् । त्यतिबेला स्थानीय सरकार कोरोना रोकथाम अभियानमा लागिसकेका थिए । जुम्ला चन्दननाथ नगरपालिकाले माघ तेस्रो सातामै कोरोनासम्बन्धी अभिमुखीकरण छलफल चलाइसकेको थियो । ‘हामीले माघ १९ मा स्वास्थ्यकर्मीसहित ९० जना स्वास्थ्य स्वयंसेविकासँग कोरोनासम्बन्धी कार्यक्रम गरिसकेका थियौं,’ मेयर सेजुवालले सुनाइन्, ‘अरू जनचेतनामूलक कार्यक्रम व्यापक गर्‍यौं । नगरवासी पनि सचेत हुँदै आए ।’ पहिलो चरणमा कोरोनासम्बन्धी कुरा सिकाउनु आवश्यक थियो । चन्दननाथले त्यतिबेला नै सुरु गरिसकेको रहेछ । ‘हामीले नगरपालिकामा रहेका विद्यालयहरूको व्यवस्थापन समिति र प्रधानाध्यापकको बैठक गरी हरेक दिन १० मिनेट कोरोना कक्षा सञ्चालन गर्‍यौं । यो निकै प्रभावकारी रह्यो,’ उनले भनिन् । त्यसपछि चन्दननाथले जुम्ला विमानस्थलमा हेल्थडेस्क, जुम्ला प्रवेश स्थल नाग्मामा गाडीबाट आउने व्यक्तिको स्वास्थ्य जाँच सुरु गरेको उनले बताइन् । ‘हाल अस्पताल, स्वास्थ्य केन्द्र सबै अलर्ट अवस्थामा राखेका छौं, संयोजन राम्रो छ,’ उनले भनिन् । बाजुराको बडिमालिका नगरपालिकाले तयार पारेको क्वारेन्टाइन उदाहरणीय बन्यो । जहाँ खाने, बस्ने, नुहाउने सुविधा पहिल्यै थियो, त्यहाँ बस्नेका लागि फ्री वाइफाई र टेलिभिजनसमेत व्यवस्था गरियो । ‘क्वारेन्टाइनमा बस्दा सजिलो होस् भनेर सकेसम्म राम्रो सुविधा दिने कोसिस गर्‍यौं,’ मेयर बडुवालले भने । कान्तिपुरसँगको कुराकानीमा स्थानीय सरकारका प्रमुखहरूले भौतिक पूर्वाधार र साधन–स्रोतले भ्याएसम्म कोरोना रोकथामका लागि राम्रो कदम चालेको बताए । केही स्थानीय तहले लकडाउन हुनुभन्दा पहिले नै आवश्यक स्वास्थ्य सामग्रीको जोरजाम गरे । काभ्रेको धुलिखेल नगरपालिकाले लकडाउन हुनुपहिले नै चार थान व्यक्तिगत सुरक्षा उपकरण (पीपीई), तीन महिना पुग्ने सेनिटाइजर, मास्कलगायत खरिद गरेको मेयर अशोककुमार व्याञ्जुले बताए । नगरपालिका संघका अध्यक्षसमेत रहेका उनले मुलुकका १ सय २५ नगरपालिकाले धुलिखेल अस्पतालसँग टेलिफोनबाट कोरोनासम्बन्धी परामर्श लिन सक्ने व्यवस्था मिलाएको बताए । ‘नगरपालिकालाई आवश्यक पर्ने स्वास्थ्यसम्बन्धी सुझाव र सल्लाह अस्पतालले टेलिफोनबाट दिँदै आएको छ,’ उनले भने । त्यस्तै झापाको मेचीनगर नगरपालिकाले माघ दोस्रो सातादेखि काँकडभिट्टामा भारतबाहेक अरू देशबाट आउने नागरिकका लागि हेल्थडेस्क मात्र राखेन, आवश्यक पर्ने एक सय थान पीपीई, थर्मल गन (थर्मोमिटर) खरिद गरी अग्रमोर्चामा खटिने स्वास्थ्यकर्मी र सुरक्षाकर्मीलाई वितरण गर्‍यो । ‘लकडाउन हुनुअघि आएका एक लाख नेपालीलाई गन्तव्यतिर पठाउने व्यवस्था मिलायौं,’ मेयर विमल आचार्यले भने, ‘लकडाउन भइसकेपछि आएका भारतीय नागरिकलाई क्वारेन्टाइनमा राखिएको छ ।’ रातदिन लागेर अस्पताल निर्माण स्थानीय सरकारले आफ्नो अधिकार प्रयोग गरी मातहतका स्वास्थ्य संस्थाको रूप बदल्ने काम मात्र गरेनन्, रातदिन लगाएर अस्पताल निर्माण गरे ।भरतपुर महानगरपालिकाले एक सातामा आईसीयूसहित ७० बेडको कोरोना विशेष अस्पताल बनायो । त्यो आवश्यकताले भएको निर्माण थियो । ‘कोरोना आशंकित बिरामीलाई मेडिकल कलेज, निजी अस्पतालले फर्काइदिन थालेपछि हामीले विशेष अस्पताल बनाउनुपर्‍यो,’ मेयर दाहालले भनिन्, ‘यो अस्पतालबाट डेढ सयको उपचार भइसकेको छ ।’ त्यस्तै बुटवल र दाङमा पनि स्थानीय सरकारको सहकार्यमा कोरोना विशेष अस्पताल निर्माण भए । रुकुम पश्चिमका आठबिसकोट र चौरजहारी नगरपालिकाले कोरोना उपचारका लागि १० बेडको अस्पताल निर्माण अन्तिम चरणमा पुर्‍याएको जिल्ला समन्वय समितिका संयोजक राजकुमार शर्माले जानकारी दिए । ‘रातदिन काम गरेर अस्पताल निर्माण भइरहेको छ,’ उनले भने । यो बीचमा सबै स्थानीय तहले मातहतमा रहेका स्वास्थ्य संस्थालाई स्तरोन्नति गरेका छन् । कोरोनाको संक्रमण रोकथाम चुनौतीसँगै स्थानीय सरकारले स्वास्थ्य संस्था सुधार गर्ने मौका पाए । किसानका उत्पादन बजार पुर्‍याउन सघाउ कतिपय स्थानीय तहले किसानले उत्पादन गरेका कृषि उत्पादन बजारसम्म पुर्‍याउन सघाएका छन् । काभ्रे स्थानीय तहले किसानले उत्पादन गरेका तरकारी बजार पुर्‍याउन ढुवानी अनुदान दिएको धुलिखेल नगरपालिकाका मेयर ब्याञ्जुले जानकारी दिए । ‘गाउँका किसानको उत्पादन सहर पुर्‍याउन ढुवानीमा २५ प्रतिशत अनुदान दिएका छौं,’ उनले भने । भरतपुर महानगरपालिका वडा नं. १२ ले किसानको तरकारी खरिद गरी घरघर पुर्‍याउने काम गरेको छ । रूपन्देहीको तिलोत्तमा नगरपालिकाले किसानले उत्पादन गरेको गहुँको मूल्य निर्धारण गरी खरिद–बिक्रीमा सघाउने निर्णय गरेको छ । आय–व्यय पारदर्शी अधिकार र कर्तव्यमा बराबर ध्यान दिएर काम गर्ने बेला भएको मेयर आचार्यको भनाइ छ । कोरोना संक्रमणका बेला भएको कामप्रति केही समयपछि प्रश्न उठ्ने भन्दै उनले कोभिड–१९ रोकथाम नियन्त्रणको आय–व्यय सार्वजनिक गरेका छन् । ‘यो विपत्पछि कामबारे प्रश्न उठ्छन््, त्यसैले ध्यान दिएर काम गर्नुपर्ने आवश्यकता छ,’ उनले भने, ‘कोरोना रोकथामका लागि खर्च गर्ने अधिकार छ । कार्यविधि बनाएर काम गर्न सकिन्छ तर पछि यसको जवाफदेही हुनुपर्छ ।’  प्रकाशित : वैशाख ३, २०७७ ०८:४९",
            "url": "https://ekantipur.com/news/2020/04/15/158691989758763631.html"
        },
        "26": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "मकर श्रेष्ठ",
            "title": "कोठाबाटै कक्षा",
            "text": " काठमाडौँ — पाटन बाहुमुखी क्याम्पसका एसोसिएटेट प्राध्यापक देवनारायण यादवको मोबाइलमा आइतबार बिहान साढे ११ बजे आफन्तको फोन आयो । उनले आफू कक्षामा भएकाले पछि गर्छु भन्दै फोन काटे ।उनी ब्यालचलर इन इन्फर्मेसन टेक्नोलोजी (बीआईटी) पहिलो सेमेस्टरका विद्यार्थीलाई कक्षा लिइरहेका थिए। ३६ मध्ये उनको कक्षामा ३२ जना सहभागी भए। सोमबार भने नयाँ वर्षको बिदा दिए। यादवले कलेजमै पुगेर कक्षा लिएका होइनन्। अनलाइनबाट पढाएका हुन्। यादवले जुम एप्समा ११ बजे कक्षा सुरु गरे। ३० जना विद्यार्थी कक्षा सुरु हुनेबित्तिकै सहभागी भए। कलेजमा उपस्थित भएजस्तै यादवले पढाइ सुरु हुुनुअघि हाजिर गरे अनि पढाइ सुरु गरे। यादवले कलेजमा जस्तै विद्यार्थीलाई पढाउन पावर प्वाइन्ट बनाएका थिए। जुन पावर प्वाइन्ट विद्यार्थीको मोबाइल, ल्यापटप र कम्प्युटरको स्क्रिनमा पनि देखिन्थ्यो। आइतबारको कक्षामा उनले पाठ ६ को डाटाबेस सिस्टम पढाए। पढाइ सुरु गरेको केही बेरपछि दुई जना विद्यार्थी थपिए। ढिला आएकै कारण उनीहरूले हाजिर गरेनन्। उनले भने, ‘बीच बीचमा साथीहरू आइरहेका छन्। हामीले के पढ्दै छौं, यही स्लाइड हेर्नु है।’ मंसिरबाट हुनुपर्ने बीआईटीको कक्षा यस वर्ष माघबाट मात्रै सुरु गरेपछि कोर्स अधुरै थियो। कोरोना संक्रमणको हल्ला चले पनि लकडाउनको अघिल्लो दिनसम्म कलेजमा पढाइ भएको यादवले बताए। ‘लकडाउनको एक सातासम्म पढाइबारे सोचेनौं,’ उनले भने, ‘कोर्स पूरा गर्न पनि हामीले नियमित पढाइ सुरु गर्‍यौं।’ विद्यार्थी पनि कलेजमा भन्दा बढी उत्साहित भएको उनले बताए। ‘यसरी पढ्दा पो रमाइलो लाग्यो, कलेजमा गए जस्तै बुझिरहेका छौं,’ विद्यार्थी राहुल शर्माले भने। कलेजमा जस्तै सामुदायिक विद्यालयमा पनि अनलाइन पढाइ सुरु गर्न थालिएको छ। रुपन्देहीको सैनामैना नगरपालिकाले अनलाइनबाट पढाउन निर्देशन दिइसकेको छ। सैनामैनाको सरस्वती माध्यमिक विद्यालयमा एसईई परीक्षा रोकिएपछि अनलाइनबाट नियमित पढाइ भइरहेको गणित शिक्षक लेखनाथ पौडेलले बताए। ‘नगरपालिकाले नै अनलाइनबाट पढाउन निर्देशन दिएको छ। हामीले गणितको कक्षा चलाइरहेका छौं,’ उनले भने, ‘सुरुमा भएर होला प्रभावकारी हुन सकेको छैन।’ भक्तपुरको अरनिको माध्यमिक विद्यालयले पनि कक्षा ११ र १२ मा अंग्रेजी र आमसञ्चार विषयको जुम एप्सबाट पढाइ सुरु गरेको छ। गाउँमा भएका विद्यार्थी पनि काठमाडौंमा रहेका शिक्षकले पठाएको कक्षामा सहभागी भइरहेको प्रधानाध्यापक लेखनाथ रिमालले बताए। ‘कक्षामा भन्दा अनलाइनबाट पढ्दा रमाइलो लाग्यो,’ १२ कक्षाकी विद्यार्थी अस्मिता ढुंगेलले भनिन्। भक्तपुर निस्टले पनि एसईई तयारीका विद्यार्थीलाई जुम एप्सबाट पढाइरहेको छ। लकडाउनले शैक्षिक संस्था बन्द भएपछि जुम, माइक्रोसफ्ट टिम्स, गुगल मिटलगायतबाट विद्यार्थीलाई पढाउन थालेका छन्। अनलाइनबाट पढाउँदा पनि कक्षामा जस्तै शिक्षक र विद्यार्थीले अन्तरक्रिया गर्न सकिने सुविधा रहेको विज्ञहरू बताउँछन्। ‘टिभी र रेडियोमा एकहोरो हुन्छ, अनलाइनबाट पढाउँदा नबुझेको कुरा तुरुन्तै सोध्न पाइन्छ। विद्याथीलाई बुझ्यो कि बुझेन सोध्न सकिन्छ,’ पाटन क्याम्पसका बीआईटी कोअर्डिनेटरसमेत रहेका यादवले भने, ‘लकडाउन भनेर घरमा कोचिएर बस्नु पर्दैन। नियमित पढाउन थाले हुन्छ।’ जाउलाखेलको बेदास कलेजले आफ्नै सफ्टवेयर विकास गरेर पढाउन थालेको छ। कलेजका सीईओ कृष्णहरि पाण्डेले एम परसेप्ट क्लासरुम सफ्टवेयरको विकास गरेको बताए। ‘यही सफ्टवेयरका माध्यमबाट हामीले हाम्रा विद्यार्थीलाई लकडाउनका समयमा पनि नियमित रूपमा अध्ययन अध्यापन गराउँदै आएका छौं,’ उनले भने, ‘अडियो र भिडियो कन्फरेन्स, पठनपाठनका समयमा स्क्रिन सेयरिङ, छुट्टै छलफलका लागि ब्रेकआउट कोठा र कुराकानी, प्रत्यक्ष सत्रको रेकर्डिङ, विद्यार्थीको नतिजा ट्रयाकरलगायत सुविधा छन्।’ समूहगत शिक्षा अर्थात् ग्रुप एजुकेसन प्रमोसन, ह्वाइटबोर्ड र कस्टम ह्वाइटबोर्ड अप्सनहरू, शिक्षक तथा विद्यार्थीका लागि व्यक्तिगत तथा सामूहिक च्याटरुम, प्रत्यक्ष कक्षाकोठाको रेकर्डिङ, सहकर्मी र आत्ममूल्यांकन तथा सुरक्षा र गोपनीयतालगायत सुविधा रहेको उनले बताए। यसमार्फत अध्ययन गर्ने विद्यार्थीले कक्षाकोठामै बसेको अनुभव गर्ने पाण्डेले बताए। मोबाइल, ल्यापटप र कम्प्युटरबाट पनि यसको प्रयोग गर्न सकिन्छ। यसको प्रयोगका लागि विद्यार्थीले आफ्नो आईडी र पासवर्ड प्रयोग गर्नुपर्ने हुन्छ। लकडाउनका बेला जुन प्रविधि सहज हुन्छ, त्यसको प्रयोगबाट विद्यार्थीको सिकाइलाई निरन्तरता दिनुपर्ने शिक्षाविद्हरू बताउँछन्। ‘मानव सभ्यता विकासदेखि यस्ता समस्या आइरहेका छन्, अवस्थाअनुसार पढाइलाई निरन्तरता दिन सक्नुपर्छ,’ शिक्षाविद् बालचन्द्र लुइँटेलले भने, ‘सामान्य अवस्थाकै जस्तो गुणस्तर ल्याउँछु भन्ने सोचेर होइन कि पढाइलाई निरन्तरता दिन्छु भन्ने सोच्नुपर्छ।’ सरकार र अन्य निकायले अब के गर्ने भन्ने उपयुक्त विधि अघि सार्ने संस्थागत निर्णय नगरे पनि केही शिक्षक र प्राध्यापकको पहलमा लकडाउनमा पनि भर्चुअल कक्षा सुरु भइरहेको उनले बताए। लकडाउन हटेपछि पनि विगतको जस्तो परीक्षा लिने, विद्यालय र कलेजमा गएर पढाउने अवस्था नहुने भएकाले भर्चुअल रिमोट टिचिङ, एफएम, टिभीबाट पढाउन सुरु गर्नुपर्ने उनले बताए। सरकारले विपत्का बेला कसरी पढाउने भन्ने विधि र तरिकाको निर्णय गर्न ढिलाइ गर्न नहुने उनको भनाइ छ। विकसित मुलुकमा लकडाउन भएलगत्तै शिक्षा र सरोकार राख्ने मन्त्रालय मातहतका निकायले योजना बनाइसकेका छन्। ‘वैकल्पिक माध्यमबाट कसरी पढाउने भन्ने अध्ययन गर्न समिति बनाइसकेका छौं,’ शिक्षा विज्ञान तथा प्रविधि मन्त्रालयका प्रवक्ता दीपक शर्माले भने। मन्त्रालयले खुला विश्वविद्यालयका उपकुलपतिको संयोजकत्वमा समिति बनाएको हो। प्रकाशित : वैशाख ३, २०७७ ०८:४३",
            "url": "https://ekantipur.com/news/2020/04/15/158691898225057736.html"
        },
        "27": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "कुलचन्द्र न्यौपाने",
            "title": "भीआईपीका सुरक्षाकर्मी सीमामा किन नखटाउने ?",
            "text": " काठमाडौँ — निगरानी फिलतो हुँदा लकडाउनमा पनि सीमा क्षेत्रबाट मानिस लुकीछिपी भित्रिरहेका छन् । यस्तो बेला जतिसक्दो बढी सुरक्षाकर्मी सीमामा परिचालन गर्नुपर्ने देखिएको छ । तर केही सुरक्षाकर्मीलाई मापदण्डविपरीत ‘भीआईपी’ को व्यक्तिगत सुरक्षामा खटाइएको छ । संकटका बेला त्यस्ता सुरक्षाकर्मीलाई फिर्ता गरी सीमा क्षेत्रमा खटाउनुपर्ने आवाज पूर्वप्रशासक, राजनीतिक दलका नेता तथा नागरिक समाजबाट उठिरहेको छ । भीआईपी सुरक्षाका नाममा राजनीतिक दलका नेता तथा अवकाश प्राप्त प्रहरी अधिकृतका परिवारमा सशस्त्र प्रहरी बलबाट मात्रै ५ सय ५५ सुरक्षाकर्मी खटाइएको छ । तीमध्ये अधिकतरले मापदण्डविपरीत राजनीतिक तथा प्रशासनिक पहुँचका आधारमा पीएसओ, चालक र सहयोगीका रूपमा सुरक्षाकर्मी लिएका छन् । राज्य व्यवस्था समितिकी सभापतिसमेत रहेकी नेकपा नेतृ शशि श्रेष्ठले सुरक्षाकर्मीको दुरुपयोग रोकेर उनीहरूलाई सीमा सुरक्षामा खटाउनुपर्ने बताइन् । उनले राज्य व्यवस्था समितिबाटै सरकारलाई निर्देशन दिनसमेत चाहेकी थिइन् । लकडाउन लगत्तैदेखि समितिको बैठक राख्न धेरै प्रयत्न गरिन् । नसकेपछि अनलाइनबाटै बैठक राख्ने योजना अघि सारिन् । समितिका सदस्यहरूलाई जोड्न भाइबर ग्रुप तयार पारिन् । तर भाइबर ग्रुपमा आधा सदस्य पनि नजोडिएपछि अनलाइन बैठक राख्ने प्रयत्न सफल हुन सकेन । ‘भीआईपी सुरक्षा र स्वास्थ्य सामग्री खरिदको जिम्मा नेपाली सेनालाई दिने सरकारको निर्णयका विषयमा छलफल गराउने र सरकारलाई सुझाव दिने योजना मेरो थियो,’ उनले भनिन्, ‘तर सम्भव हुन सकेन ।’ अनावश्यक भीआईपी सुरक्षा कटौती गरेर सीमा क्षेत्र रक्षाका लागि खटाउनुपर्ने आफ्नो धारणा धेरैअघिदेखि रहेको र त्यसअनुसार गृहमन्त्री, गृहसचिव र प्रहरी प्रमुखसँग पटकपटक छलफलसमेत भएको उनले खुलाइन् । ‘भारतमा बढ्दो संक्रमणका कारण सीमा क्षेत्र सबैभन्दा बढी संवेदनशील भएको छ । उच्च जोखिम भएको त्यस क्षेत्रमा थप सुरक्षा बल पठाउन आवश्यक छ,’ उनले थपिन्, ‘सरकारले तत्काल निर्णय गरेर अनावश्यक सुरक्षा र सुविधा कटौती गरेर जनताको सुरक्षामा परिचालन गर्नुपर्छ ।’ दीर्घकालीन रूपमा यस्तो दुरुपयोग रोक्न सुरक्षा खतराको वास्तविकता अध्ययन हुनुपर्ने उनको भनाइ छ । भीआईपीका नाममा अनावश्यक रूपमा दिइएका पछुवा गाडी फिर्ता लिएर स्वास्थ्य क्षेत्रमा लगाउनुपर्ने पनि उनले बताइन् । कसलाई कति सुरक्षाकर्मी ? विशिष्ट व्यक्तिका नाममा सशस्त्र प्रहरीबाट सबैभन्दा बढी सुरक्षाकर्मी नेकपा अध्यक्ष पुष्पकमल दाहाल निवासमा खटिएका छन् । पछुवा गाडीसहित उनको सुरक्षाका लागि सशस्त्र प्रहरीका ४६ सुरक्षाकर्मी छन् । दोस्रो नम्बरमा कांग्रेस सभापति शेरबहादुर देउवा पर्छन् । उनको निवासमा पनि पछुवासहित सशस्त्रका २१ प्रहरी खटाइएका छन् । पूर्वप्रधानमन्त्रीमा माधवकुमार नेपाल निवासमा पछुवासहित १५ सुरक्षाकर्मी छन् । पूर्व प्रधानमन्त्री बाबुराम भट्टराईले पछुवा लिएका छैनन् । उनको सुरक्षाका लागि ८ जना सशस्त्र प्रहरी खटिएका छन् । पूर्वप्रधानमन्त्री लोकेन्द्रबहादुर चन्दले पछुवासहित १४, मन्त्रिपरिषद्का पूर्वअध्यक्ष खिलराज रेग्मीले पछुवासहित ९ सुरक्षाकर्मी लिएका छन् । एकपटक उपप्रधानमन्त्री भएका सबैजसोले पछुवा सहितको सुरक्षाकर्मी राखेका छन् । कांग्रेस नेताहरू रामचन्द्र पाडेल निवासमा १३, कृष्णप्रसाद सिटौला निवासमा १२, गोपालमान श्रेष्ठ निवासमा ७, प्रकाशमान सिंह निवासमा १२, विमलेन्द्र निधि निवासमा ९, विजय गच्छदार निवासमा १२ पछुवासहितका सुरक्षाकर्मी खटिएका छन् । नेकपा नेताहरू नारायणकाजी श्रेष्ठ निवासमा ११, वामदेव गौतम निवासमा १३, भीम रावल निवासमा १४, पूर्वगृहमन्त्री जनार्दन शर्माको निवासमा १२ पछुवासहितका सुरक्षाकर्मी छन् । पूर्वउपप्रधान तथा गृहमन्त्री कमल थापाले पछुवासहित १२ सुरक्षाकर्मी लिएका छन् । पूर्वउपप्रधानमन्त्रीको हैसियतमा कम सुविधा लिनेमा कांग्रेस नेतृ सुजाता कोइराला पर्छिन् । उनले सशस्त्रका एक चालक मात्रै लिएकी छन् । पूर्वगृहमन्त्री खुमबहादुर खड्काको निधन भइसके पनि उनको निवासको सुरक्षाका लागि सशस्त्रका २ जना र एउटा गाडी खटाइएको छ । त्रिशूलीमा गाडी पल्टेर बेपत्ता भएका पूर्वगृहमन्त्री माधव घिमिरेको निवासमा पनि ३ सुरक्षाकर्मी खटाइएका छन् । पूर्वराजपरिवारको सुरक्षाका लागि ७१ सुरक्षाकर्मी परिचालित छ । सप्रवल नेपाल पूर्वराजपरिवार क्लोज प्रोटेक्सन सुरक्षा बेसका लागि ५७ र सप्रवल ज्ञानेन्द्र शाह निवास सुरक्षा बेस नागार्जुनका लागि गाडी सहित १४ सुरक्षाकर्मी खटाइएका हुन् । यस्तो सुविधा लिनेहरूमा पार्टीका कायकर्ता, पूर्वमन्त्री, पूर्वमहान्यायाधिवक्तासमेत छन् । विशिष्ट व्यक्ति सुरक्षा कार्यविधिमा गृहमन्त्रीलाई १०, पूर्वगृहमन्त्रीलाई २ सुरक्षाकर्मी दिने व्यवस्था छ । पहुँचका आधारमा मापदण्डविपरीत सुरक्षाकर्मी लिने प्रचलन रोगजस्तै बनेको छ । सशस्त्र प्रहरीमा पूर्वअधिकृतहरूका लागि १ सय ३० सुरक्षाकर्मी खटिएका छन् । कार्यविधिमा अवकाश प्राप्त महानिरीक्षकका लागि बडीगार्ड, परिचर र सवारी चालक गरी ३ जना लिन पाउने व्यवस्था छ । अतिरिक्त महानिरीक्षकका लागि सवारी चालक र परिचर १ गरी दुई जना चार वर्षका लागि, नायब महानिरीक्षकका लागि सवारी चालक वा परिचर एक जना ३ वर्षका लागि लिन पाउने व्यवस्था छ । तर, सबैजसो अवकाश प्राप्त अधिकृतले तोकिएको मापदण्ड भन्दा बढी सुरक्षाकर्मी लिएका छन् । एकपटक लिइसकेपछि आजीवन कायम राख्ने रोग प्रहरीभित्रै समेत देखिएको छ । गृहमन्त्री रामबहादुर थापा (बादल) ले सोमबार नै भीआईपी निवासमा खटिएका अनावश्यक सुरक्षाकर्मी कटौतीका लागि निर्देशन दिएका छन् । तर, उनको निर्देशनअनुसार त्यसरी खटिएका सुरक्षाकर्मी फिर्ता होलान् त ? राज्य व्यवस्था समितिमा रहेका कांग्रेस नेता दिलेन्द्र बडुले राज्य स्रोतको अनावश्यक खर्चलाई कटौती गरेर संक्रमणका लागि परिचालन गर्नुपर्ने बताए । ‘भीआईपीको सुरक्षा र सुविधा मात्रै होइन, निर्वाचन क्षेत्रका लागि सांसदलाई छुट्याइने बजेटसमेत कोभिड–१९ संक्रमण नियन्त्रण, रोकथाम र उपचारमा परिचालन गर्नुपर्छ,’ बडुले भने, ‘आज (मंगलबार) भएको संसद्को कार्यव्यवस्था परामर्श समितिको बैठकमा समेत यिनै सुझाव मैले दिएको छु ।’ पूर्वगृहसचिव मोदराज डोटेलले विशिष्ट व्यक्तिका नाममा बीसौं वर्षदेखि सुविधा लिने प्रचलन गलत भएको बताए । ‘कसलाई कति सुरक्षा चाहिएको हो, अध्ययन गरेर आवश्यकताअनुसार दिनुपर्छ, तर एउटै व्यक्ति बीसौं वर्षसम्म खतरामा हुँदैन,’ उनले भने, ‘यही मौकामा यस्ता दुरुपोग रोक्नुपर्छ । अहिले सुरक्षाकर्मी निवासमा होइन, सडकमा चाहिएको छ । निवासबाट तिनलाई सडकमा ल्याउनुपर्छ ।’ प्रकाशित : वैशाख ३, २०७७ ०८:२७",
            "url": "https://ekantipur.com/news/2020/04/15/158691855898043827.html"
        },
        "28": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "बिनु सुवेदी",
            "title": "‘गरिबीले गाउँबाट धकेल्यो, महामारीले थुनेर राख्यो’",
            "text": " काठमाडौँ — प्रधानमन्त्री निवास बालुवाटारमा मंगलबार बिहान साढे ११ बजे मन्त्रिपरिषद् बैठक बसिरहेका बेला ललितपुर बालकुमारीस्थित अस्थायी बासबाट शारदा बस्नेत फोनमा छोरीलाई भन्दै थिइन्, ‘सरकारले बाटो खोलिदियो भने भोलि नै हिँड्छौं ।’१० मिनेटजति छोराछोरीसँग कुरा गर्दा उनले सन्चोबिसन्चो, खानपान सबै सोधिन्, छोराछोरीले उनीसँग माग राखे। ‘३ गतेदेखि खुल्छ भन्ने सुनेका रैछन्, खुसी भएका थिए,’ शारदाले भनिन्, ‘छोरोले भलिबल र नयाँ कपडा ल्याइदिनु भन्यो, छोरीले कापी र कलम एक–एक दर्जन ल्याइदिनु भनेकी छ।’ जाजरकोट भेरी नगरपालिकाकी ३६ वर्षीया शारदा साना दु:खले काठमाडौं छिरेकी होइनन्। चुलिँदै गएको ऋणको भारीले घचेटेपछि शारदा श्रीमान् लालबहादुर बस्नेतको साथ लागेर गत माघ २० गते मजदुरीका लागि काठमाडौं आएकी थिइन्। उनका लागि मजदुरी र काठमाडौं यात्रा दुवै पहिलो पटक हो। नत्र त श्रीमान्ले स्कुल पढाउने र उनले घरको स्याहारसुसार गर्ने दिनचर्या थियो। ‘हाम्रो खुसी गाउँलेले देख्न सकेनन्, बैराग लागेर गाउँ छाडेर आयौं,’ शारदाले भनिन्, ‘श्रीमान्‌लाई सहयोग गरुँला भनेर आएँ, नत्र सानासाना छोराछोरी छाडेर किन आउँथें होला र ! अहिले यहाँ फेरि यस्तो भयो।’  गाउँमा रहेका छोराछोरीसँग फोनमा कुरा गर्दै शारदा बस्नेत, यही फोनसंवादमा उनलाई छोरालेे भलिबल र छोराले कापीकलम ल्याइदिन भनेका थिए। पढाइमा अब्बल लालबहादुरले १२ कक्षा पास गरेदेखि सात वर्षसम्म स्थानीय नेपाल राष्ट्रिय निम्न माध्यमिक विद्यालयमा अंग्रेजी, विज्ञान र गणित पढाए तर तलब पाएनन्। उनी निजी स्रोतका शिक्षक थिए। ऋणपान गरेरै घर चल्यो। तलब आएपछि ऋण तिर्छ भन्ने विश्वासमा गाउँलेले पनि भरथेग गरेका थिए। ‘तर स्कुलमा धेरै राजनीति भयो, पढाएको पैसा पाइएन,’ यो जोडीले भन्यो, ‘त्यही भएर कामको खोजीमा काठमाडौं आइपुग्यौं।’ ललितपुरको बालकुमारी पुलनिर ढल बनाउने काममा लागेका लालबहादुरले दिनको ७ सय ज्याला बुझ्थे भने शारदाले ६ सय। चैतभरि काम गरेर नयाँ वर्ष मनाउन घरमै जाने तयारीमा थिए उनीहरू। ‘यता अलिअलि कमाइ भएको थियो, लगेर नतिरी नहुने ठाउँमा तिरौंला भन्ने सोचेका थियौं,’ शारदाले भनिन्, ‘त्यसपछि छोराछोरी भेटेर अर्काे पटक इन्डिया जाने भनेको, कमाएको पैसा सकियो, घर जान पनि पाइएन।’ उनीहरू अहिले माघ २० गते काठमाडौं टेक्दा जुन हालतमा थिए, ठ्याक्कै त्यहीँ पुगेका छन्। २२ दिनसम्म त्यही पैसा निकाल्दै खाँदै गर्दा उनीहरूले तीन महिनामा कमाएको पैसा सकिएको छ। संघीय मामिला तथा सामान्य प्रशासन मन्त्रालयको तथ्यांकअनुसार काठमाडौं उपत्यकामा मात्रै शारदा र लालबहादुरजस्ता २२ हजारभन्दा बढी मजदुर काम गर्दै आएका थिए। तीमध्ये कतिपय हिँडेरै बाहिरिइसकेका छन्। काठमाडौंमा रहेका मजदुरहरू पनि बाहिर जान खुट्टा उचालेर बसेका थिए। तर मंगलबारको मन्त्रिपरिषद् बैठकले लकडाउन झन कडा बनाउने र अत्यावश्यक कामबाहेक कसैलाई पनि हिँडडुल गर्न नदिने निर्णय गरेपछि उनीहरूको काठमाडौं बसाइ थप अनिश्चित भएको छ। ‘तर मन उडेर घरै पुग्छ,’ सुनसरीका विष्णु चौधरीले भने, ‘भोलि (बुधबार) पनि खुलेन भने हिँडेरै जाने हो।’ यो गर्मीमा मधेसको यात्रा हिँडेरै तय गर्न कठिन छ। तर विष्णुसहित उनको समूहका साथीहरू हिँडेरै जान लागेका छन्। उनी पनि चैत अन्तिम साता कमाएको पैसा श्रीमती र छोरीका लागि केही कोसेली बोकेर घर फर्किने योजनामा थिए। ‘कमाएको पैसा खानेकुरा किनेर खाँदा सकिन लागिसक्यो,’ उनले भने, ‘साहुले दिनभरि टहरा कुरेर बसेको ज्याला दिँदैन, २२ दिनसम्म काम नहुँदा गाउँमा श्रीमती र बालबच्चा पनि भोकभोकै हुने अवस्था आयो।’ कोभिड–१९ रोकथाम तथा नियन्त्रण उच्चस्तरीय समन्वय समितिले गत चैत २७ गते काठमाडौंमा अड्किएर अप्ठ्यारोमा परेकाहशलाई दुई दिनका लागि गाउँ फर्किन दिने निर्णय गरेको खबर बाहिरिएपछि यिनीहरूको मन पनि एकछिनका लागि खुसीले चंगा भएको थियो। सरकारको अपरिपक्व निर्णय डेढ घण्टा पनि नटिकेजस्तै मजदुरहरूको खुसी पनि छिनमै छिनियो। त्यसपछि उनीहरू मंगलबार फेरि के निर्णय आउँछ भनेर पर्खाईमा थिए। किनभने वैशाख ३ सम्म अवस्था हेरेर लकडाउन केही खुकुलो बनाउने कि भन्ने सरकारको तयारीबारेको खबर उनीहरूको कानमा पनि परेको थियो। तर मंगलबार फेरि एकै पटक १२ दिनसम्म लकडाउन थप्ने र त्यसलाई झन् कडा बनाउने निर्णय भएको खबर उनीहरूको कानमा ठोक्कियो। ‘अस्ति नै हिँडेका साथीहरूलाई त पुलिसले ठाउँठाउँमै पक्रिँदै सोधपुछ गर्दै गरेको छ रे, हामीलाई त झन् के जान देला र !’ बाह्रबर्दिया नगरपालिका बर्दियाका शेरबहादुर बुढाले संशय व्यक्त गरे। घरबाट दिनदिनै कहिले आउने भनेर फोन आउने गरेको उनले सुनाए। ‘हामीलाई पनि के थाहा हुन्छ र?’ बुढाले भने, ‘सरकारले पठाइदिए त परिवार भेट्न पाइन्थ्यो।’ उनीजस्तै मजदुरीका लागि पहिलो पटक काठमाडौं आएका हुम्लाका १९ वर्षीय महेन्द्र सिंहको पहिलो यात्रा नै अत्यास लाग्दो भयो। चार महिनाअघि नेपाल प्रहरीमा भर्ना हुन सुर्खेत आएका उनी त्यहाँ नाम ननिस्किएपछि घर फर्किनुको साटो काठमाडौं आए। ‘अरू त हिँडेर गए पनि सक्लान्, गाडीमा गए पनि सक्लान्, म त एक्लै भए पनि यहीँ बस्नुपर्छ,’ सिंहले भने, ‘गाडी चलेर पनि के र? जहाज नचलेसम्म त घरको सपना नदेखे पनि हुन्छ।’ भौतिक दूरी टाढा भएर सिंहले हुम्ला जाने सपना नदेखेजस्तै उमेरले उकालो चढ्दै गएकाले जाजरकोट भेरी नगरपालिकाकी नन्दा बस्नेतले पनि घर फर्किने सपना देखेकी छैनन्। छोराछोरीलाई पढाउँदा लागेको ऋण तिर्ने उपाय खोज्न नन्दा पनि श्रीमान्सित काठमाडौं आएकी हुन्। तर उनले सोचेको जस्तो भएन। ‘न कमाउन सकियो, न सुख पाइयो,’ नन्दाले भनिन्, ‘रोगबाट बच्न भित्रै बस्दा भोकले लैजान्छ होला।’ उनलाई पनि टहराका अरू मजदुरलाई जस्तै घर फर्केर जान मन लागेको छ। तर न पैसा छ, न बाटो छ। ‘गाउँ जान पाए त घाँस काटेर दिन कट्थ्यो, जौ कुटेर छाक टथ्र्याे,’ नन्दाले भनिन्। उसो त सरकारले आवश्यक सुरक्षा अपनाएर निमार्ण क्षेत्रका मजदुरहरूलाई काम गर्न दिने कि भनेर छलफल पनि थालेको छ। घर जान नपाएका र यहाँ पनि रोजगारी गुमेका मजदुरहरूलाई विकास आयोजनामा काम लगाउने तयारी सरकारको छ। तर सरकारले निर्णय गरेको तीन सातापछि मात्रै राहतको खाद्यान्न पाएका मजदुरलाई यो छलफल निर्णय तहमा पुगेर कार्यान्वयन हुन्छ भन्नेमा विश्वास छैन। आफैंले गरिरहेको कामलाई निरन्तरता दिन ठेकेदार नै कहाँ छन् पत्तो छैन। सरकारले लकडाउन झन् कडा बनाउने निर्णय गरिसकेपछि कान्तिपुरसँगको संवादमा शारदाले प्रतिक्रिया दिइन्, ‘अरूको हातको कुरा मान्नैपर्‍यो नि, गरिबको पीडा सुनिदिने को नै छ र?’ प्रकाशित : वैशाख ३, २०७७ ०८:१८",
            "url": "https://ekantipur.com/news/2020/04/15/158691581839766480.html"
        },
        "29": {
            "cat_name": "समाचार",
            "eng_date": "04152020",
            "nep_date": "वैशाख ३, २०७७",
            "author": "प्रदेश ब्युरो",
            "title": "परीक्षणबिनै क्‍वारेन्टाइनबाट घर",
            "text": " काठमाडौँ — प्रदेश ५ का विभिन्न स्थानका क्वारेन्टाइनबाट स्वास्थ्य परीक्षण नै नगराई धमाधम घर पठाउन थालिएको छ । क्वारेन्टाइन अवधि पूरा गरेर परीक्षणबिना नै गाउँ पुगेकाहरु भने अहिले पनि कोरोनाको त्रासमै छन् । गाउँपालिकाको क्वारेन्टाइनमा १५ दिन बसेर घर फर्केका गुल्मीको मालिका–६ अर्जैका लक्ष्मण अधिकारीले परीक्षण नभएकाले अहिले पनि डर रहेको बताए । उनी भारतको दिल्लीबाट चैत ११ गते घर पुगेका थिए । ‘मेरो त होम क्वारेन्टाइन पनि सकियो,’ उनले फोनमा भने, ‘तर पनि मन हलुंगो भएको छैन।’ परीक्षण गर्न पाए ढुक्क हुने भए पनि गाउँमा सुविधा नभएको र सहरमा जान साधन नभएको उनले बताए। उनलाई मालिका गाउँपालिकाको क्वारेन्टाइनमा १५ दिन राखेर चैत २६ गते छोडिएको थियो। एक साता होम क्वारेन्टाइनमा बस्न भनिएको थियो। त्यो पनि मंगलबार नै पूरा भएको उनले बताए। अर्जै स्वास्थ केन्द्रका प्रमुख खिमराज पोखरेलले भने गाउँमा ज्वरो, रुघा, खोकीका लक्षण देखिए मात्र परीक्षण गर्ने गरेको बताए। ‘सोमबार किट आएको छ,’ उनले भने, ‘अब क्वारेन्टाइनमा बसेकाको पनि परीक्षण गर्ने कि भन्ने छलफल हुँदै छ तर टुंगो लागेको छैन।’ रूपन्देहीको तिलोत्तमा नगरपालिकाको दुर्गादत्त माविस्थित क्वारेन्टाइनमा सुरुमा ५४ जना थिए। तीमध्ये २९ जना परीक्षण नगरी घर फर्केका छन्। घर फर्कनेमा रूपन्देही, कपिलवस्तु, अर्घाखाँची, गुल्मी, बाँके र बर्दियाका थिए। उनीहरूलाई पनि स्थानीय तहसँग समन्वय गरेर मात्र पठाइएको क्वारेन्टाइनमा व्यवस्थापन सहयोग गरिरहेको स्थानीय नवज्योति क्लबका अध्यक्ष दिपेश कँडेलले बताए। अहिले २१ जना क्वारेन्टाइनमा छन्। पछिल्लो चार दिनमा १३ जनाको परीक्षण गरिएको र नेगेटिभ रिपोर्ट आएपछि घर पठाइएको क्वारेन्टाइनका स्वास्थ्य इन्चार्ज केशव भट्टराईले बताए। ‘पहिला परीक्षणको व्यवस्था थिएन, १४ दिन पुगेपछि सबै घर गए,’ उनले भने, ‘अहिले बल्ल आरडीटी सुरु भएकाले परीक्षण गरेर नेगेटिभ आएकालाई मात्र घर पठाउने गरेका छौं।’ १३ मध्ये १० जनाको आरडीटी र तीन जनाको पीसीआर परीक्षण गरिएको उनले बताए। क्वारेन्टाइनबाट तीन जनालाई बुटवल कोरोना अस्थायी अस्पतालमा रिफर गरिएको छ। पीपीई अभावमा एकपटकमा पाँच जनाको टोली बनाएर परीक्षण गर्ने गरेकाले तीन दिनको फरकमा परीक्षण गर्ने गरिएको उनले बताए। रूपन्देहीकै शुद्धोधनमा रहेको क्वारेन्टाइनबाट पनि १५ जना घर फर्केका छन्। तीमध्ये पाँच जना परीक्षण गरेर र १० जना परीक्षणबिनै घर फर्केका हुन्। त्यहाँ रहेका अधिकांश भारतबाट फर्केका नेपाली थिए। त्यस्तै गुल्मीको मालिका गाउँपालिकाको क्वारेन्टाइनमा बसेका १० जना पनि १५ दिनको बसाइ पूरा गरेर घर फर्केका छन्। उनीहरू सबै जना चैत २६ गते नै घर फर्केको गाउँपालिकाका स्वास्थ्य शाखा प्रमुख वसन्तराज भुसालले बताए। ‘सोमबार बल्ल किट आएको छ,’ उनले भने, ‘त्यसभन्दा पहिला नै १५ दिन पुगेपछि राख्न सकिएन।’ घरमै निगरानीमा रहने गरी फिर्ता पठाइएको उनले बताए। प्रदेशभरमा अहिलेसम्म ८ सय ८५ जनाको आरडीटी किट्सबाट परीक्षण गरिएको छ। सबैको रिपोर्ट नेगेटिभ आएपछि ती सबै घर फर्केका छन्। प्रदेशका ३ सय १७ क्वारेन्टाइनमा आइतबारसम्म २ हजार २६ जना थिए। त्यो संख्या सोमबारसम्ममा घटेर १ हजार ८ सय ४२ मा झरेको छ। मंगलबारसम्म थप २ सय ४० बढीको आरडीटी परीक्षण गरिएको प्रदेशका जनस्वास्थ्य महाशाखा प्रमुख डा. उमाशंकर चौधरीले बताए। ‘जोखिम कम देखिने अवस्थामा मात्र क्वारेन्टाइनबाट छोड्ने गरेका छौं,’ उनले भने, ‘स्थानीय सरकारको प्रत्यक्ष निगरानीमा उनीहरूलाई थप एक साता होम क्वारेन्टाइनमै राखिएको हो।’ त्यसरी गएकाबाट ठूलो जोखिम नरहेको उनले बताए। प्रदेशको स्वास्थ्य निर्देशनालयका अनुसार मंगलबारसम्ममा प्रदेशका सबै जिल्लाबाट दुई सय जनाको थ्रोट स्वाब संकलन गरेर परीक्षण गरिएको र सबैको रिपोर्ट नेगेटिभ आएको छ। आइसोलेसन बेडमा १२ जनाको उपचार भइरहेको छ। आरडीटीप्रति अविश्वास पाल्पाको रामपुरका कपिल रिजाल भारतको गौरीफन्टा नाका हुँदै नेपाल भित्रिएका हुन्। उनी एक रात बगनासकाली गाउँपालिकाको ग्राम्य मावि गाप्तुङमा बसे। त्यसपछि १६ दिनसम्म रामपुर नगरपालिकाले निर्माण गरेको बालकल्याण प्राविमा बसेका हुन्। केही दिनअघि आरडीटी किटमार्फतको परीक्षणमा नेगेटिभ देखियो। परीक्षणमा नेगेटिभ देखिएपछि नगर प्रमुख रमणबहादुर थापाले क्वारेन्टाइनमा बसेका ९ जनालाई घर जान अनुमति दिँदा रिजाल पनि गए। तर उनी ढुक्क भने छैनन्। ‘आरडीटी किटका विषयमा उठेका प्रश्नले गर्दा हामी पनि ढुक्क छैनौं,’ उनले भने, ‘यसको विश्वसनीयतामा प्रश्न जन्मेको छ।’ उनले एक सातासम्म परिवारसँग लसपस नगरेको बताए। आफैं पनि जोगिएर बस्नुको विकल्प नरहेको उनले बताए। रामपुरकै बलराम सुनार पनि १६ दिन क्वारेन्टाइनमा बसेर घर गए। तर, उनी अझै पनि ढुक्क भने छैनन्। महाराष्ट्र मुम्बईबाट गौरीफन्टा नाका हुँदै उनी नेपाल भित्रिएका हुन्। धनगढीबाट प्रदेश सरकारले बस व्यवस्थापन गरी तानसेनको बर्तुङ ल्याएर छाडेका थिए। र्‍यापिड डायग्नोस्टिक टेस्ट किटमार्फत परीक्षणमा कोभिड–१९ को नतिजा नेगेटिभ देखिएपछि उनी घर जान पाएका हुन्। तर पनि उनलाई घर गएर साता दिन अलग्गै बस्नुपर्ने भन्ने जानकारी छ। ‘म मेरो परिवार, आफैं र समाजलाई सुरक्षित राख्का लागि अझै एक साता घरमा पनि सबैसँग लसपस गर्दिनँ,’ घर जाने बेलामा उनले भने, ‘जसले गर्दा कोरोना भाइरसबाट जोगाउन सकूँ भन्ने लाग्छ।’ रामपुरका नगर प्रमुख थापाले सबैलाई एक सातासम्म परिवारसँग सँगै नबस्न आग्रह गरेको बताए। पूर्वखोला गाउँपालिकाका अध्यक्ष नुनबहादुर थापाले आरडीटी किटका बारेमा बाहिर आएका समाचारका कारण क्वारेन्टाइनमा बसेर घर फर्केकाहरू अझै त्रसित छन्। ‘जुन हिसाबले घर जान भनिएको छ,’ उनले भने, ‘तर त्यसपछि पनि एक सातासम्म अलग्गै बस्न आग्रह गर्दै आइएको छ।’ स्वास्थ्यकर्मी तथा पूर्वखोलाका स्वास्थ्य शाखा प्रमुख मोहन ढकालले आरडीटी किटले नेगेटिभ देखाए पनि क्वारेन्टाइनबाट घर गएकाहरूका विषयमा जानकारी लिने गरेको बताए। उनले जसबाट उनीहरू परिवारसँग अलग्गै बस्न भनिएको बताए। स्वास्थ्य कार्यालयका प्रयोगशाला शाखा प्रमुख मधुसूदन भट्टराईले क्वारेन्टाइनमा बस्नेलाई घरमा जान भने पनि उनीहरूलाई अलग्गै बस्न आग्रह गरेको बताए। ‘क्वारेन्टाइनमा बसेकालाई घरमा पठाउन गरिएको परीक्षणमा नेगेटिभ देखिएको छ,’ उनले भने, ‘तर विश्वास गरिहाल्न नहुने र एक सातासम्म अलग नै बस्ने भनेका छौं।’ जिल्लामा आरडीटी किटमार्फत ४३ जनाको परीक्षण गरिएको थियो। रैनादेवी छहराका १०, रिब्दीकोटकाा ३, रामपुरका ९ र पूर्वखोलाका २१ जनाको किटमार्फत परीक्षण गर्दा नेगेटिभ देखिएको हो। पहिलो चरणमा र्‍यापिड डायग्नोस्टिक टेस्ट किटमार्फत क्वारेन्टाइनमा बसेका बाहेकका व्यक्तिहरूको भने नमुना नलिएको प्रमुख जिल्ला अधिकारी यादव सुवेदीले बताए। यसअघि पाल्पा अस्पतालबाट एक, मिसन अस्पतालबाट एक र लुम्बिनी मेडिकल कलेजबाट चार जनाको थ्रोट स्वाब परीक्षणमा पनि नेगेटिभ देखिएको स्वास्थ्य कार्यालयका निमित्त प्रमुख विश्वनाथ न्यौपानेले बताए। चैत १ गतेपछि जिल्लामा १ हजार बढी भारतबाट भित्रिएपछि ग्रामीण क्षेत्रमा सन्त्रास फैलिएको थियो। सातादेखि रित्तै रुकुम पूर्वमा ७४ जना राख्न मिल्ने गरी क्वारेन्टाइन बनाइएको छ। तीन स्थानीय तथा जिल्ला प्रहरी कार्यालयमा रहेका ती चार क्वारेन्टाइन सातायता खाली छन्। अरू तीनवटा क्वारेन्टाइन त बनेदेखि नै खाली छन्। सिस्ने गाउँपालिका ५ स्थित रुक्मिणी माविमा बनाएको क्वारेन्टाइन चैत २६ गते खाली भएको थियो। त्यसयता न त्यहाँ कोही छन् न अरू तीन क्वारेन्टाइनमा कोही छन्। सिस्ने गाउँपालिकाले ४०, पुथाउत्तरगंगा गाउँपालिकाले २०, भूमे गाउँपालिकाले ८ र जिल्ला प्रहरी कार्यालयले ६ बेडको क्वारेन्टाइन बनाएका छन्। सिस्ने गाउँपालिकाको क्वारेन्टाइनबाट दुईपटक गरी ३६ जना घर फर्किएका छन्। चैत २६ गते ३१ र त्यस अघि ५ जना क्वारेन्टाइनमा बसेर घर फर्किएका हुन्। जिल्लाका सबै क्वारेन्टाइन खाली भएका छन्। क्वारेन्टाइनमा रहेकाहरू भारत तथा अन्य तेस्रो मुलुकबाट आएकाहरू १४ दिन पुगेको भन्दै क्वारेन्टाइन छाडेर घर गएका हुन्। स्थानीय तह, जिल्ला प्रशासन, प्रहरीले १४ दिन पुगेकाहरूलाई घर पठाइएको जनाएको छ। क्वारेन्टाइन सुरु भएदेखि यहाँ बसेकाहरूलाई फरकफरक समयमा घर पठाइएको हो। भारत र अन्य मुलुकबाट आएकाहरूमा कोभिड–१९ हुन सक्न भन्दै उनीहरूलाई क्वारेन्टाइनमा राखिएको थियो। दुई हप्तासम्म पनि क्वारेन्टाइनमा बसेकाहरूसँग कुनै लक्षण नदेखिएपछि उनीहरूलाई घर पठाइएको जनाइएको छ। प्रमुख जिल्ला अधिकारी मोहनप्रसाद अर्यालले संक्रमण हुन सक्ने आशंकामा क्वारेन्टाइनमा रहेकाहरूमा दुई हप्तासम्म कुनै पनि लक्षण नदेखिएपछि घर पठाइएको बताए। आरडीटीपछि क्वारेन्टाइनबाट घर र्‍यापिड डाइग्नोस्टिक टेस्ट (आरडीटी) परीक्षणमा कोरोना नेगेटिभ देखिएपछि झापाका दुई क्वारेन्टाइनमा १४ दिन बसेकालाई घर पठाउन थालिएको छ। मंगलबार बिहान १७ जनालाई विभिन्न जिल्लास्थित आ–आफ्ना घर पठाइएको भद्रपुर नगरपालिका प्रमुख जीवनकुमार श्रेष्ठले बताए। लकडाउनमा भारतबाट हिँडेर पूर्वी नाका काँकडभिट्टा र भद्रपुर हुँदै नेपाल प्रवेश गरेका उनीहरूलाई नियन्त्रणमा लिएर क्वारेन्टाइनमा राखिएको थियो। १७ जना सबैलाई भद्रपुर नगरपालिका–१०, कलवलगुडीस्थित क्वारेन्टाइनमा राखिएको थियो। घर पठाइएकामा सिरहाको धनगढी नगरपालिकाका ६, गोलबजार नगरपालिकाका दुई र बरियापट्टी गाउँपालिकाका एक जना छन्। उदयपुरको चौदण्डी नगरपालिकाका तीन, त्रियुगा नगरपालिकाका दुई र ताप्ले नगरपालिकाका एक जना छन्। खोटाङको रूपाकोट नगरपालिका र सप्तरीको महुली नगरपालिकाका एक/एक जना छन्। उनीहरूलाई बसमार्फत सप्तरी, सिरहा र उदयपुरसम्म पुर्‍याइएको जिल्ला प्रशासन कार्यालयका प्रशासकीय अधिकृत युवराज कट्टेलले बताए। मंगलबार साँझसम्म थप १५ जनालाई क्वारेन्टाइनबाट घर पठाउने तयारी भइरहेको उनले बताए। कलवलगुडी र झापा गाउँपालिकास्थित डिल्लीराज माविको क्वारेन्टाइनमा १४ दिन बिताएका सुर्खेतका १०, कैलालीका तीन र दैलेखका दुई जनालाई घर पठाउने तयारी गरिएको हो। उनीहरू सबैको आरडीटी परीक्षणमा कोभिड–१९ नेगेटिभ देखिएको श्रेष्ठले बताए। घर पठाएका सबैलाई सात दिन सेल्फ क्वारेन्टाइनमा बस्न लगाइएको छ। १८८ कै रिपोर्ट नेगेटिभ, क्वारेन्टाइन खाली सुर्खेतको खुलामञ्चस्थित क्वारेन्टाइनमा रहेका पाँच जनाको थ्रोट स्वाब नमुना परीक्षण रिपोर्ट नेगेटिभ पाइएको छ। यसअघि एक सय ८३ जनाको स्वाबको परीक्षण गर्दा कोरोना नदेखिएपछि सबै आ–आफ्नो घर गइसकेका छन्। क्वारेन्टाइनको कमान्ड गरिरहेका नेपाली सेनाको उत्तरपश्चिम पृतनाका सहसेनानी दयाराम ढकालले मंगलबार काठमाडौंबाट पाँच जनाको स्वाब परीक्षणको रिपोर्ट आएको बताए। उनीहरूमा कोरोना नदेखिएपछि दैलेख घर भएका उनीहरू सबैलाई पठाउने तयारी भइरहेको जनाए। सेनाको व्यवस्थापनमा कर्णाली प्रदेश सरकारले बनाएको चार सय बेड क्षमताको उक्त क्वारेन्टाइन अब खाली भएको छ। भारतबाट घर फर्किने क्रममा रहेका दैलेख, कालीकोट, अछाम, सुर्खेत, जाजरकोट र जुम्लाका एक सय ८८ जनालाई क्वारेन्टाइनमा राखिएको थियो। मस्जिदमा १२ भारतीय, सबैको स्वाब संकलन उदयपुरको त्रियुगा नगरपालिका–३, भुल्केस्थित मस्जिदमा १२ भारतीय भेटिएका छन्। उनीहरू लकडाउनअघि नै नेपाल आएको बताइए पनि यसबीचमै चोर बाटो हुँदै भुल्के मस्जिदमा आएको स्थानीयले दाबी गरेका छन्। उनीहरूसँगै चार नेपाली पनि छन्। तीन दिनअघि वीरगन्जको मस्जिदमा लुकेर बसेका तीन मुस्लिम धार्मिक गुरुमा कोरोना संक्रमण देखिएपछि स्थानीय प्रशासनले मस्जिदको अनुगमन गरेको थियो। अनुगमनका क्रममा मस्जिदमा भेटिएका सबैलाई निगरानीमा राखिएको प्रमुख जिल्ला अधिकारी दीपककुमार पहाडीले बताए। भारतीयसँगै बाहिरबाटै आएका चार नेपाली पनि मस्जिदभित्रै लुकेर बसेको पाइएको उनले जानकारी दिए। मस्जिदमा बस्दै आएका सबै १६ जनाको स्वाब संकलन गरिएको जिल्ला स्वास्थ्य प्रमुख मोहन सुवेदीले बताए। स्वाब परीक्षणका लागि धरानस्थित बीपी कोइराला स्वास्थ्य विज्ञान प्रतिष्ठानको प्रयोगशाला पठाइनेछ। उनीहरू विराटनगरबाट सप्तरी हुँदै यहाँ आएको प्रारम्भिक सोधपुछमा खुलेको प्रजिअ पहाडीको भनाइ छ। १५ जनाको स्वाब टेकु पठाइयो नुवाकोटमा मंगलबार चार स्थानीय तहमा आरडीटी गरिएको छ। पञ्चकन्या, शिवपुरी, लिखु, र ककनी गाउँपालिकामा गाउँमै स्वास्थ्य टोली पठाएर आरडीटी गरिएको जिल्ला स्वास्थ्य कार्यालयले जनाएको छ। जिल्लामा पहिलो चरणमा ६ वटा स्थानीय तहमा शनिबारदेखि परीक्षण थालिएको थियो। हालसम्म किस्पाङ गाउँपालिकामा १५, तादीमा १३, दुप्चेश्वरमा १०, विदुर नगरमा १४, बेलकोटगढीमा ५४ र तारकेश्वरमा ७९ जनाको आरडिटी गरिएको छ। ‘परीक्षणमा कसैमा संक्रमण भएको पाइएन,’ स्वास्थ्य कार्यालय प्रमुख सागरप्रसाद घिमिरेले भने। कार्यालयले जिल्लामा एक सय ८५ जनाको परीक्षण गरेको जनाएको छ। त्यसमध्ये १५ जनाको स्वाब परीक्षणका लागि टेकुस्थित राष्ट्रिय प्रयोगशाला पठाइएको छ। बुधबार सूर्यगढी र म्यागङ गाउँपालिकामा परीक्षण गरिने स्वास्थ्य कार्यालयले जनाएको छ। -घनश्याम गौतम (रूपन्देही), माधव अर्याल (पाल्पा),हरि गौतम (रुकुमपूर्व), अर्जुन राजवंशी (बिर्तामोड), कलेन्द्र सेजुवाल (सुर्खेत), डिल्लीराम खतिवडा (उदयपुर), कृष्ण थापा (नुवाकोट) र भवानी भट्ट (कञ्चनपुर) प्रकाशित : वैशाख ३, २०७७ ०८:०९",
            "url": "https://ekantipur.com/news/2020/04/15/1586917493383561.html"
        }
    }
}